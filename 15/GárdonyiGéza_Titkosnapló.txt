Közel ötven esztendeig nyugtalanította-izgatta az érdeklődők figyelmét az a vaskos kötet, melyet Gárdonyi Géza titkosírással írt. Mint rejtélyes és féltett relikviát őrizték az egri emlékmúzeumban, s mivel tartalmát, hasznát, valamint latin betűs címfelirata (a  T i b e t a n  g r a m m a r) értelmét nem ismerték, titkosnaplónak vélték s keresztelték el.
Megfejtése egyre kilátástalanabb vállalkozásnak tűnt. Az első próbálkozók - köztük neves tudósok - sorra csődöt mondottak: nem tudtak mit kezdeni a sajátos, minden korábbi hasonlótól elütő írásrendszerrel. Csak távolról hasonlított a régi magyar rovásíráshoz; egyesek asszír, ind, héber, egyiptomi elemek követhetetlen-furcsa keveredését látták benne.
De az író családtagjai is majdnem ugyanúgy találgatásokra kényszerültek, mint a rejtjeles írások szakértői. Hogy tudhatták volna, mi lappang a kalligrafikus ábrák mögött, amikor erről az író nekik sem igen beszélt! Egyik fia, József, úgy tudta s azt állította, hogy "tibeti írása (vagy ahogy a családban nevezték:  t i b e t ű i) kulcsát" apja "magával vitte a sírba".
A Gárdonyi-műveket kedvelő olvasók, kutatók, muzeológusok azonban nem akartak, nem tudtak belenyugodni ebbe. A kortársi emlékezésekhez fordultak tanácsért. Újra és újra elhangzott hát a kérdés: vajon milyen meglepetést tartogatnak a titkosírásos feljegyzések? Mert közben kiderült, hogy nem egyetlen kötetet, hanem a naplószerű füzetek, noteszek egész sorozatát kellene megfejteni - ha tudni lehetne, hol lelhetők föl ezek. S amíg a kérdések, illetve a vállvonogató, hevenyészett válaszok megfogalmazódtak, az író személyisége körül gyűrűző, tetszetős-hamis legendák furcsa epizódjává nőtt a titkosírás is - csakúgy, mint a Gárdonyi "nőgyűlöletére", egyre zártabb-menekülőbb természetére, "különc" hajlamaira, "misztikus elrévedezéseire", zárt spalettás és tetővilágításos szobájára utaló, felszínes híresztelések.
Igaz, tréfacsináló kedvében olykor maga az író is hozzájárult a gyanú magvainak elhintegetéséhez. Úgy hírlik, amikor már nem bírt a jólértesültségüket fitogtató riporterekkel, akik életének intim részleteiről, munkamódszeréről, terveiről, sikereinek hátteréről faggatóztak nála Egerben, és szenzációt szimatoltak minden lépésében, épp hieroglifjeivel hessegette el íróasztalától a túlságosan kíváncsi tekinteteket.
Tény, hogy egyszer egy titkosírásos jegyzetét mutatta fel beugrató magyarázatul - a záporozó kérdések megválaszolása helyett. Mécs Alajos 1921 nyarán megjelent riportjából olvashatjuk: "Már szedelőzködtünk, amikor egy kínai írással telejegyzett puha füzetet tett elénk: a naplója volt. Az első pillanatban azt hittük, hogy valaki kínai nyelvre fordította, de Gárdonyi csakhamar felvilágosított arról, hogy ez nem kínai, hanem az ő külön írása és azt rajta kívül ember elolvasni nem tudja." Az egri múzeumban látható újságlapon az idézett részt így igazította helyre Gárdonyi: "Én ugyan nem tettem, hanem ők szemlélődtek az íróasztalomon." Nyilván nem szerette, ha illetlenül s kéretlenül keresgéltek ott. Ellenben gyakori, kedves vendége, a  P e s t i  H í r l a p  tudósítója, Porzsolt Kálmán kérésére szívesen felolvasott néhány részletet a titkosírásos munkáiból: "pár leplezetlen igazságot élő emberekről s megfigyeléseket az életről". Porzsolt 1922 őszén (mindjárt az író halála után) közzétett,  A p r ó s á g o k  G á r d o n y i r ó l  című memoárja így kommentálta: "Galambtojás nagyságú arabeszkek egymás mellé rakva. Több füzet van így teleírva, inkább telerajzolva... Kincs volna az irodalomra, ha meg tudnák fejteni Gárdonyi hieroglifáit."
Gárdonyi József - a már-már felduzzadt legenda szálait tovább kavarva - úgy vélekedett, hogy apja "a hun és a tibeti ékírásból" indult ki s olyannyira "megtanulta a tibeti nyelvet", hogy "irodalmi jegyzeteit is ezen a nyelven készítette". Mint ahogy a pogánykorhoz, kalandozásokhoz fűződő regénye váza készült: hogy senki meg ne tudja, mit tervez, mit ír, amíg be nem fejezi a művét. Mi már tudjuk, amit a kortársak nem tudhattak: hogy Gárdonyi titkosírásának semmi köze a tibetiek nyelvéhez, legfeljebb formális hasonlóságokat mutat a keleti írásrendszerek jobbról balra és alulról fölfelé haladó sorelhelyezésével. Hogy a sokat emlegetett, az író ajkán is el-elhangzott  t i b e t i  jelző átvitt értelmű. Nemcsak hogy magyarul rótta minden művét, gondolatát, ötletét Gárdonyi, hanem általuk nyelvünk "magas, elzárt Tibetjébe" is akart kaput nyitni, rejtélyes játék formájában, ahogy korábban az öröknaptárt is kitalálta és népszerűsítette.
Bárhogy nyilatkozott a nyilvánosság előtt, számított a megfejtők buzgalmára, és számolhatott a majdani közzététel lehetőségével, az önigazolás szükségességével is, nemcsak a művei iránt nem szűnő érdeklődéssel. A  F ő k ö n y v  (tartalma szerint szinonimagyűjtemény) borítójára írt, kiemelt "útbaigazítás" rá a bizonyság: "Gratulálok, ha megfejtened sikerült: a magyar nyelvnek magas, elzárt Tibetjébe találtál kaput. Ha addig eljutsz, ameddig én, megtalálod azt az aranyalmafát is, amelynek neve: analógia."
De hasztalan volt minden erőfeszítés: sokáig rejtve maradt még az "aranyalmafa titka". Közben elárvult a  T i b e t a n  g r a m m a r: sok fontos kézirattal együtt nyoma veszett a titkosírásos feljegyzések nagyobb részének. Azt lehetett gondolni, hogy a háború alatt megsemmisültek, s csak az apja hagyatékát gondosan rejtegető Gárdonyi Sándor (a másik fiú) halála után kerültek elő. László János, aki az ötvenes években, meglehetősen kedvezőtlen feltételek közt dolgozott a megfejtés érdekében, csak a múzeumban őrzött szótáranyaghoz jutott hozzá, bár e körülménytől függetlenül is tévútra csúszott. Voltaképp holtpontra jutott az akkori közvélemény jelentékeny részének tetsző, de - mint azóta kiderült - teljesen elhibázott hipotéziseivel, amiket az  I r o d a l o m t ö r t é n e t  1955. évi harmadik számában ismertetett.
Talán mondanunk sem kell, hogy (mai szemmel nézve, illetve Gárdonyi kései műveit ismerve) az író rangjához, világlátásához mennyire méltatlan, megalázó eljárás volt László János önkényes fogása, bátorsága, amellyel az idegbetegnek, sőt félig-őrültnek képzelt Gárdonyi "elszomorító" anamnézisét vázolta föl. Nem csupán a titkait féltő, melengető fantaszta, hanem a "józan nappalainak" ellentmondó, "ópiumos-morfiumos" lázálmainak s "éjszakai" spiritiszta szeánszainak élő, túlvilági szellemekkel társalkodó ember tükörképeit vélte felfedezni a titkosírással rögzített - s számára csak zavaros szóhalmaznak tűnt - műben.
Az író "okkultizmusáról" szóló mesékkel hozta összefüggésbe titkosírása gyakorlatát, mely - úgymond - rendszerességével együtt megfejthetetlen, mert élete utolsó éveiben teljesen elszakadt már Gárdonyi "az emberi és társadalmi realitásoktól": "Kétségbeesetten kopogtat éjszakáról éjszakára egy nemlétező ajtón, hogy végre hallják már meg mögötte a nemlétező patrónusok. Görcsösen ragaszkodik a maga elképzelte szellemekhez, de csak zavaros, üresen kongó szavak buggyannak fel... tolla nyomán... Segítségkérő arccal fordul gyötrelmes éjszakáinak árnyai felé, »szellemszájak« diktálását, »szellemszemek« intését várja és feltehetően a rögeszmétől megszállottságával mozgatja az abc-vel teleírt papíron a pénzdarabot vagy a poharat... agya botlik, de görcsös makacssággal fut ködképek után" stb. Mint aki folyvást "az irrealitások csalóka és nyomasztó birodalmában", az istenektől várja: sugalljanak neki remekműveket. Neki, aki maga volt a médium is: "nyugtalan éjszakáinak révületében egymaga rótta papírra a megjelenni vélt szellemeknek tulajdonított hallucinációit". Ezzel magyarázza aztán László János azt is, hogy az általa kimutatott szöveg széteső: szinte értelmetlenül "körbekeringő szavak monoton zenéje".
Alapvető tévedése az írásmód jellegének megítélésében mutatkozott: hogy "sokezer, egymástól különböző jelcsoportot" tételezett fel. Először jól látta az alapjelek geometriai egyszerűségét, "szeszélyes összeolvadásuk" viszont annyira megzavarta elképzelését, hogy arra gondolt: bizonyára mindent megtett Gárdonyi "az elolvashatatlanság érdekében". Félrevezette Gárdonyi József állítása is, miszerint apja "a magánhangzókat elhagyta és ugyanarra a mássalhangzóra több egymástól teljesen különböző jelet használt", gondosan ügyelve arra, hogy véletlenül se írjon le választott jeleivel olyan szót, amelynek kibetűzéséből elindulva összeállítható lenne a "sokvariációs betűsor". László János ugyan többszáz-ezer variációt végiggondolt, feltételezve, hogy "a naplóban csak a legritkább esetben" fordulhat elő "ugyanaz a jelcsoport". Egy-egy mássalhangzónak húsz-huszonöt különböző jelét kereste az írásképekben, s kiszámította: "ha egy öt jelből álló szóra mássalhangzóként húsz-húsz jele volt Gárdonyinak", ezt a szót (a húsz az ötödiken hatvány mintájára) már több mint hárommillióféleképpen írta - írhatta - le. (Arra nem gondolt László János: hogyha valóban így történt volna, mikor lett volna rá elég ideje Gárdonyinak, amikor igencsak gyűltek, szaporodtak íróasztalán s fiókjaiban a művek?) Csupán a  F ő k ö n y v  forgatása alapján nem tudta (vagy inkább nem merte) elkülöníteni egymástól a 41 hangjelet, illetve betűmegfelelőjükkel azonosítani ezeket, jóllehet "40-45 elemet" gyűjtött ki ő is.
Az 1965 végén, fiókszámra előkerült (többféle, részint vegyes összetételű) titkosírásos feljegyzések nemcsak váratlan lendületet adtak a megfejtés nehéz munkájának folytatásához, hanem szinte új irányt is diktáltak. A múzeum új szerzeménye többszörösen felülmúlta már terjedelemben a  T i b e t a n  g r a m m a r-t. Az érdekes családi okmányok, több mint ezer levél, sokezer kéziratlap között többszáz kartoncsíkot is találtak: az ugyancsak titkosírásos "egyiptomi szeletek"-et. Át kellett nézni tüzetesebben ezeket, és komolyabban fontolóra venni, amikor újságkivágatokon, kéziratlapokon, borítékokon is fel-felbukkantak rejtjeles sorok, olykor a folyóírással írt műrészletek, sokatmondó utalások, jegyzetek szomszédságában.
Mindez még kevés támpontul szolgált, de már a László-féle okfejtés revíziójára ösztönzött, egyszer-egyszer bizonyítva már annak kétségbevonhatóságát, illetve sejtetvén Gárdonyi titkosírásának valamiféle gyakorlati értelmét. A sokféle papír, füzetfajta, színes írószerszámok használata, s különösen a térkihasználás módja, az egyszerűtől a bonyolult felé haladó rajzosság, az írásmód jellegzetességeinek fölismeréséhez jobb feltételeket nyújtott; s ne feledkezzünk meg arról a szellemi konjunktúráról sem, ami a beporosodott, sematikus Gárdonyi-szemléletünk alaposabbal, megbízhatóbbal való kicserélését eredményezte a hatvanas években, az íróra vonatkozó ismereteink állandó bővülésével, valamint életműve java termésének rendszeres kiadásával.
A megváltozott körülmények között - a munka anyagi és erkölcsi feltételeit megteremtő egri múzeum felhívására - huszonketten jelentkeztek a különös-ritka hagyaték ismeretlen tartalmának földerítésére. Tanárok, diákok, munkások, orvosok, közgazdászok, tisztviselők és mások; a titkosírásos rendszerek-formák ismerete vonatkozásában laikusok és szakképzett kutatók. Gilicze Gábor (egyetemi hallgató) a  F ü l e s  rejtvényújságból, Gyürk Ottó (honvéd alezredes) egy televíziós vetélkedőből értesült a szokatlan feladatról. A két sikerrel járt megfejtő különböző módon közelített tárgyához (az egyik segédeszközök nélkül, a másik a korszerű technikát hívta segítőtársául), s fölfedezéseik egy napon egybehangzottak.
Ami hosszú ideig reménytelennek látszott, egyszerre csak megvilágosodott. Kiderült, hogy Gárdonyi rejtjeles írásmódja valóban gondosan-ötletesen kitervelt munka - annak ellenére, hogy elsajátítása nem okozhatott évekre szóló kötöttséget. Gárdonyi jegyzeteinek, vázlatainak rögzítését, továbbá a készülő művek szerkezetének ellenőrzését, alakrajzainak finomítását, stílusának csiszolását pedig - minden furcsaságával együtt - megkönnyítette. Hiszen bizonyos idő eltelte után - mint ezt családja is jól látta - már a folyóírás gyorsaságával használta Gárdonyi a titkosírást.
Betű szerinti írás ez, elenyészően csekély rövidítéssel, sőt a magánhangzók rövidségét-hosszúságát is jelölte Gárdonyi, nemcsak a kettős mássalhangzókat. S ismét hangsúlyozni kell: betűrendszerét pont-vonal-körív elemekből, illetve ezek dőlésirány szerinti kombinációiból alakította ki. A kéz kényelmét segítő megoldásokra vonatkozóan ugyancsak találtak néhány táblázatot; egyiken harminchat előírás, példával. ("A k az ó előtt mentül fekvőbb, antul könnyebben átvonható az ó-n." "A t-t hagyd ki, mikor írsz. Utólag írd, hogy átvonhasd a többin." "Gubancolásban két szó olyképp is irható egymásra, hogy az egyik vékonyvonalú... Először a vastagot írd. Náddal.")
Munkájuk izgalmas fordulatáról már tájékoztatást adtak a megfejtők a sajtóban. Itt elegendő talán a leglényegesebb mozzanatokra utalni. Gilicze Gábor - a hangzók törvényszerűsége alapján - a t jelét sejtette egy karton-csíkon többször egymás mellé rajzolt jelben, majd számtalan találgatás során eljutott a második és harmadik betű azonosításáig; aztán már meg sem igen állt, amíg fel nem göngyölítette a többit, hogy folyamatosan olvashassa Gárdonyi szövegeit. Gyürk Ottó először a számjelgyanús részeket szűrte ki, a keltezések feltételezésével, s a III.  D e c l i n a t  feliratú tábla (pénzügyi kimutatás a szerzői díjakról) elemzése révén jutott az első, nyomravezető eredményhez: az év utolsó hónapja fedőjelének (illetve, mint később bebizonyosodott: fedőnevének, a karácsony hónapjának) felismeréséhez, majd a számok megfejtését bizonyította be. Az áttétel - a szövegek olvashatóságának biztosítása - sem kevés időt igényelt - az után, hogy a megfejtést megtörténtnek lehetett nyilvánítani.
Mert a hangjelek önmagukban való egyszerűsége ellenére bonyolult, sőt a kiismerhetetlenség benyomását kelti Gárdonyi titkosírása, apró trükkök beiktatásával. Az alapjelek később sem módosultak, hanem azok más és más irányú alakzatokká tömörülő illeszkedésével lepnek meg. Időbeni fejlődésüknek, illetve a kezdeti megoldások továbbfejlesztésének végigkísérése érdekes tanulmány lehetne.
Ilyen előzmények után nyugodtan közrebocsátható ez a szemelvényes, de sokfelé ágadzó-bogadzó válogatás a titkosírásos feljegyzésekből, mely bizonyára nemcsak a szakmabeliek, írók, művészek, nyelvtudósok, hanem az olvasók szélesebb körében is érdeklődést kelt; még jobb, ha elgondolkoztató vitákat indít el, melyekből - megítélésünk szerint - a ma írói gyakorlata is hasznosíthat egyet-mást. Mert ez utóbbi - az alkotói vitaszellem - sem esik oly messze Gárdonyi eredeti célkitűzésétől, mint első hallásra gondolhatnánk.
Ez a könyv újabb, de már sokkal kellemesebb leckét ad fel az irodalomtörténet-íróknak. Biztatóbbat, mert nemcsak feladatot ró ránk, hanem biztos fogódzókat is kínál hozzá.
VÍZKERESZT (Január. Nézd: december)
Délfelé a zúzmara lepergedez.
A ködben a távoli házak, fák, erdők árnyékokként tűnnek elő.
Láthatatlan varjak - csak a károgásuk hallatszik.
Hó. Csak mintha egy kis lisztet hintettek volna a háztetőkre s az utakra.
Napnyugovás. Rózsaszínűre festette a telet.
Madárfagyasztó hideg, vad hideg.
Köd a havas tájon. Reggel a fákon zúzmara. Fákat permetező köd.
Hó éjjel, sötétben hull. Borsószemű hó. Ritkásan hullong, apró pelyhekben. (Egy kis derecske volt, ki miatt meg is cserepesedett a hó.)
Olvadás. Cseppekben vagy csurogva olvad.
Víz bepillédzik.
GÉZA (február)
A sima hó a nap melegétől megragyásodik, megripacsosodik, meglikacsosodik, mint a spongya, fehér színe elszürkül, elszennyesedik.
Növények. Tulipán. 1919-ben február 12-én, persze csak az első zöldje.
Jácint. 1916. február közepén már két-három ujjnyira kibújtak az ajtóm sárvasa mögött, tehát verőfényes, védett helyen.
Fa. Bodza hosszú, hegyes rügyei.
Hóvirág. 1918-ban, az ajtóm előtt, a fenyőfa alatt már február 12-én előzöldült a hegye a földből. 1919-ben is.
Fű. Apró, zöld tűk sokasága az avar alatt.
Tyúkok lágy időben kezdik a tojást.
Olvadás. A bádogcsatorna csepegésével kezdődik, s a verőfényes útszélen feketedik a föld. Éjjel jégcsapok képződnek.
Olvadás idején reggel, este: köd s néha zúzmara.
Rongyolódik a hó.
JÓZSEF (március)
Jégtáblák keletkeznek a kertben.
A jég vékony kérgén átbúvik a tulipán.
A hó eltakarodása után mindjárt kibúvik a jácint, a nárcisz, a hóvirág.
Éjjel gyenge fagy, reggel köd.
Mocskos víz folyik az olvadó hóból.
Fület szúró, hideg szél.
Szél tördeli a szomorúfűz gallyait.
Növény. 1910. március elején első zöld levelecskék a bodzafán és a sárga ribizkén.
Első virágnyitó a lonc.
Március vége felé már gombosodik a vadgesztenye ága.
Mandulafa 1915-ben április 9-én nyílt.
Pitypang: napos helyen egyidőben a kajszibarackkal.
Kajszibarack virágja 1921-ben március 26-án nyílt.
Állat. Mihelyt a fű zsendül, bárányok ellenek.
A tücsök betegen ül a napon.
A pókok soványan bújnak elő, s mint a beteg ember, sütkéreznek a napon.
Március ötödike tájt megjelent az első gyík a kőfalon.
Veréb már március végén kezd fészekrakást. (Ahogy viszi a pelyhet a szájában.)
Csirke.
Mihelyt a föld fagya felengedt, előbúvik a pók s a varangy. Előbb a vadászok, mint a vad.
Öt érzék. Kezet kékítő, hideg szellő.
Rút idő. 1917-ben március elején nagy havazás, 7-én délután szél s hideg esső, mintha láthatatlan tűesső volna, hideg s szúrós.
Katonai gyakorlótér.
Cigánypurdé kiül a napsütésbe és hegedül.
Hóolvadás: szennyes kendőkkel van teleszórva a mező, a domboldal.
(Felbontja az idő lepadlott fagyait. A felfakadt fagyok sárral elegyülnek. A jég porolja a fákat.)
Bába-fergeteg: hózivatar.
Eleven idő: szép, napos.
GYÖRGY (április)
Képtár. Virágvasárnap. Húsvéti öntözés. Ibolya. Borjútánc a réten. Bárány. Csikó. Gödölyék. Csibe csak április második felében. Gyermekek. Tehenek ugrándozva jönnek ki az istállóból, táncolnak, dörgölődznek a fákhoz.
Összecsukja kelyhét a fázó tulipán.
Az ég kékségébe sárga füzérekben rajzolódik bele a szomorúfűz.
Tavasszal vakondtúrások a réten.
Cserebogár első megjelenése 1913-ban április 25-én, egybeesik a szilvafa első leveleinek bontakozásával.
Kajszibarack bimbóinak első kinyílása 1915-ben 17-én. 1921-ben már március 26-án, 1922-ben április 18-án.
Orgona első virága 1918-ban 23-án.
Április végén is tar még az akác-, az eper-, a trombitafa.
Írisz. 1919-ben 23-án már előkanyarodik a levelek ollójából a bimbó.
Fenyőfa. Egyesek már 23-án gombosodnak.
Cseresnyefa virágzik 20-a után, őszibarack pirosan. Kajszi tíz nappal előbb, vagy két héttel is.
Mahónia április 20-án virágzik.
Pitypang 1915-ben április 8-án nyílt egyes helyeken, de általánosan csak 22-én. 1918-ban tíz nappal korábban. 1919-ben már április 10-én mindenütt. 1921-ben már március 26-án.
Szilvafa 1918-ban 10-én már teljes virágzásban.
Kecskerágó. 1918-ban már zöld bokor az első héten.
Bodza. A második héten már teljesen zöld 1918-ban.
Nyírfa. 1919-ben már 5-én mintha zöld pontocskák állnának rajban a fa körül, 16-án már zöld füzérek.
Hársfa. 1919-ben 23-án már leveles, de csak felenagy még a levele.
Időjárás. 1911-ben az első napok melegek, a fű zöld, mandulafa virágban; bodza, ribes aurea leveles, aztán 4-én reggel téli tájkép.
Április 4-e: kék égben igen fehér felhő-gomolyok.
Április vége felé. Ablakomon, ha kinézek, egy szomorú nyír új levelei, apró zöld szívecskék lebegnek. A gally oly vékony, hogy nem látni.
Túr már a vakond.
Fülemile első éneke. 1918-ban 18-án szilvafa-virágzás s meggyfavirágzás. 1919-ben első megszólalása egyidőben a kajszibarackfák virágzásával, április első hetében.
Veréb. 22-én már hordja a pelyhet 1919-ben.
Fecske érkezese. 1918-ban 15-én. Vélhetőleg összeesik a kajszibarack virágzásával, mert 1921-ben április 18-án érkezett Pestre, s nálunk aznap nyílt ki a fák virága. 1922-ben csak május 2-án jelentek meg az első fecskék.
Kakukk 1918-ban 23-án.
Cserebogár megjelenése 1918-ban 10-én. 1922-ben is.
Rigó 1922-ben csak május 2-án.
NEPOMUKI (május)
Méh, poszméh, hernyó, kékdarázs, zöldessárga pók, csiga, pillangók.
Nyájas nézésű, vidám, fürge, mohó kiskacsák.
Varangyos béka.
Fecske, rigó, fülemile, gólya, barázdabillegető.
Kiskacsa csak a hónap közepén, a fagyosszentek után mehet vízre.
Borjú, kecske, bárány.
Első rózsa 1911-ben 18-án.
Nagy, havas hegy alakú felhő napnyugta felé.
Éjjel esső.
A fecske május közepén kezdi rakni a fészkét. (1911.)
Paprika-palánták kiültetése a második héten.
"Add uram Isten, hogy térdig járjunk a sárban!"
Labdarózsa a hónap közepe táján virágzik, de 20-án még virít. 1919-ben még június első hetében is.
Pünkösdi rózsa a hónap végén.
A szomorúfűzfa a hónap közepén hányja a pelyhét.
Az akác egyszerre nyílik a bodzával, 1911-ben 18-án.
Esténkint sok cserebogár a hónap első hetiben.
A piacon a hó elején palántákat árulnak.
Bodza virágzik május második felében.
Május végén a klemátisz.
Cseresnye érése május 27-én; az egres még zöld.
A marha nagyokat harap az útszéli kövér fűből.
Utolsó héten a veréb a virágos akácfán hál.
Orgonabokor, később az írisz.
Virágzik a tamariszk: 1916-ban május első hetében.
Fagyosszentek.
Kis, fehér buzogányok állnak a fűben. Vékony zöld nyelecskén fehér pehely-buzogányok. Ez csak olyan játékbuzogánya az erdei tündér-gyerekeknek, törpék gyerekeinek.
Esti ég sárga, violaszín.
Írisz a hónap első felében, de ha hidegek a hetek, később is. 1919-ben még június 10-én is.
Birsalmafa a hónap első felében virágzik.
Olajfa illatozni kezd: 21-én 1918-ban.
Cseresnye első piros szemei 20-án 1918-ban.
Csipkerózsa 20-án 1918-ban.
Bodzavirágzás kezdődik 20-án 1918-ban.
Rigó párosan röpköd fáról fára; flótáz a hím, s felel rútul a tojó.
Rigó: tirululiu fliululiu.
Fülemile: fűfűfű tiiu tiiu.
Fehér pillangók sokasága szállong a napfényben, s úgy ellepik néhol a gyümölcsfákat, mintha fehéren virágzanának.
Zöld, nagy rózsabogár nagy zúgással száll s kereng, falnak megy, s mindig a hátára esik.
Cserebogár. Kutya is csaholva futkos éjjel, s ugat utána, ha felkanyarodik a bogár. Megeszi, ha elkaphatta.
Hó végén magzik a fű, s kaszálják a rétet.
Virágzik az akác, valamivel előbb a bazsarózsa s a labdarózsa.
Csibék az anyjok mellett, mikor már nem férnek a szárnya alá, alusznak. Kisebb korukban egy csibe az anyja hátán. Milyen azonos a családi életük az emberével! A kutya ott alszik, s orra előtt a csibe, mégse kapja be.
PÉTER ÉS PÁL (június)
Margaréta. 1913 június eleji nagy hőségben a szirmai megborzolódtak, visszapöndörödtek.
Diófa már árnyékos.
Szomorúfűz.
Tamariszk már méternyi hajtású.
Szulák felfut a fűszálra, egy napok óta heverő öntöző kupa csövére.
Olasz jázmin virágba borult gallyain fehér pillék sokasága - mintha a virágai szállonganának körülötte is.
Akácfa.
A búza könyököt kap (megtörik a szára).
Zengedező legyek.
Rózsabogár nagy zúgása, egy-egy percre nagy koppanása, s mindig a hátára esik s nem bír felkelni.
Fürj.
Poszméh.
Hárs virágzása 1915-ben 17-én.
Liliom nyílik 1915-ben 16-án.
Hó elején virágzik a rózsa, pünkösdi rózsa, olajfa, deucia.
Veréb a vízbe hajló virágszálon - nézi magát a kis, tenyérnyi tócsában.
Fecskék a telegráf-dróton.
Harmat terhétől hajló lombok, s esső után is. Fecskék fekete nyilakként szállnak.
Csiga az esső után sétál, két szarvát kiöltve. Bölcs állat, soha nem siet. Ki látott valaha ideges csigát?
Nyugvó nap - fák hegyén, mint rengő arannyá vált szappanbuborék.
Kelő hold - mikor a síkon kel, megnyullad, mint egy lágyságában rengő aranytojás.
Hangya magasra dombosítja a fészkét.
Légy 25-én oly nagy sokaság, hogy zsonganak, mint a méhkas, a fiatal fenyőfák napsütötte felső lombjai között.
Hó végén világosodik a kajszibarack, érik a meggy, ribizli, szamóca.
Esső után mintha a virágok sírnának.
Hó közepén: hársfa virágzik, érik a cseresnye 1914-ben június második felében.
Hó elején: virágzik a jázmin, olajfa, margitvirág, pünkösdi rózsa, bodzafa, szőlő, deucia. Deucia kivételével 1914-ben mind virágzott május utolsó hetében.
SZABADULÁS (július)
...Mikor érett kalászok árnyéka hajlik az útra.
Legyek. A nyitott ablakú szobában nagy dongók sokadoznak, egyik vastagabb hangú a másiknál. Nagyot koppan az ablakon, hogy az ember elájulna, szétloccsanna az agyveleje, de ő sietve kanyarodik vissza, s ide-oda keres, míg végre hirtelen leül s gondolkodik.
Tök. Gyomok.
Kajszibarack. Érik 1915-ben 10-én kezdődőleg.
Jött estefele a szél 1915-ben 14-én, s a barackot lerázta. Reggel összeszedjük. Sárgarigó sűrűen látogatja. A jércék is kóstolgatják. Földbe törlik utána az orrukat.
Jércék. Az első héten s valamivel már előbb is kezdődik falun a kirántott csirke évadja.
Aprómarha. A kakas már kicsi korán is bátrabb. A csirke mindig sír. A kacsa mindig vidám-nyájasan, bizalmasan néz.
Madarak. Veréb július első hetében bocsátja szárnyra a fiait.
Marha. Térdig sárosan érkezik haza a legelőről.
Mályva nyílt 1915-ben a második héten. 1918-ban a sárgadarazsak rágták a bimbókat.
Július 1. A forró nap után következik három zivataros nap, éj, hűvös országos esső.
A szél s a gyümölcsfák.
Egy pillangó az ablakon vergődik.
Vegyes. Szulák első virágnyitása 1916-ban 13-án - fehér pohárkái.
Katáng első virágai 1916-ban 13-án - kék csillagai.
Virágok júliusban. Nézd a Lange-féle német könyvben!
Bódi szilva kéklik 20-án 1915-ben, 13-án 1916-ban. Ehető 23-án 1915-ben, már az első héten 1920-ban.
Diófa. Már ebben a hónapban eléri a végleges nagyságát a dió, már a hónap elején.
Elsőbb a rozsot aratják. Minden arató férfi után egy marokszedő nő. Fűszálra kanyarodó szulák.
Barom légy.
Rekedt kacsák. Sárga bögyű; vidáman, barátságosan néz apró, fekete szeme.
Felhők. Bárányos az ég.
Fecske. E hó első hetében repülnek ki a fiókák. Ülnek a drótokon. 1918-ban születés-hó első hetében jöttek elő, de már július végén is láttam, hogy etetik őket az eresz-csatornán.
Zivatar. Nagy dörgés-ropogás, holott az ég egyharmada tiszta, de az ég fele nehéz felhők, s villámlások cikáznak szokatlan recsegéssel. Fülledt levegő, de egy szem esső sem esik.
Esső. 1915-ben 19-én. Délelőtt borulat. 16 Reom. fok. Délután nagy cseppek. Nagy, vizes fűben rothadt kajszibarackok. Vízgyöngyök, különösen a tamariszkfán. A fenyőfáról csepeg esső után a leghosszabban. Csiga mászkál mindenfelé. Csibés tyúk a nagy záporban fa alá húzódik, onnan megy a tyúkházba, szokott hálóhelyére. A kutya combig sáros.
A föld mélyen átpuhult, a fű szinte láthatóan nőtt, bokrosodott.
Hőség. Kajszifák a leglankadtabbak. Föld vagy kő: mintha tüzes lapon járnánk. Fűlankasztó, legyes nyári nap, mikor még árnyékban is lóg a nyelve a kutyának.
Az első napon a legyek megjelenése s betolakodása a szobába.
Kánikula. Gyík a napon. Kutyák lógó nyelvvel. Verebek tátogó szájjal ülnek az essővizes hordó szélén és tekintgetnek bele.
Források kiszáradnak, kutak elapadnak - 1922 júliusának első fele.
Madár nem szól, még a rigó sem.
Legyek milliói zsonganak, dandároznak a levegőben.
Komló, fű sárgul. Tök levelei fonnyadós zöld rongyok. Csak a szulák, földibodza, katáng zöld diadalmasan.
Meggyullad a világ! A folyosónk cementkockáin palacsintát lehetne sütni.
SZÜLETÉS (augusztus)
Előttem, ahogy megyek, egy virágpehely száll. Egy születendő kis virág-lélek keresi a földet, hova lebocsátkozzon.
Pókháló. Fátyol, melybe gyémántot gyűjtött éjjel a pók.
Az ég képe. Essős napnyugta. A nap kiragyog a megszakadt felhők közül. Még hulldogál az esső. Kettős szivárvány - a belső az erősebb színű, a külső halványabb. A belsőn kívül van a zöld és belől a piros. A nagyobbik szivárványon fordítva.
A szél megmozdítja a szomorúfűzfát. A fa mintha el akarna menni. Nyugtalanság a természet képe. Essőfelhős ég. Kis zápor délután hat órakor.
Az éghatár nyugaton megszakadozik - sárga fénytóban kék szigetek. A nap meggyújtja a felhők szélét.
Sok szúnyog az 1913-as essős nyár után szeptemberben is.
És forró, erős szél - torokszárító por - magányos tücsök.
Csillaghullás.
Bárányfelhő.
A hajnalka kék pohárja tele van harmattal, és a veréb iszik belőle, a fejét emelgetve.
Fürge cinegék kutatják át a bokrokat.
Napnyugta. Mintha kékes hamutengerben - sivatagban - sárgán izzó, mérföldekre terjedő tűztó...
Piros est. Mintha tüzes kemencében kocsikáztunk volna.
Körte, alma, szilva.
Egy veréb bogarat tart a szájában. Leül a vasrácsra s néz rám.
Hőség. Vak meleg, bús, rekkenő hőség. (Mit dolgozik ebben a dühödött melegben?) Lankadtan lógnak a falevelek fontyolodottan. Aszott fűszálak.
Mályva 1915-ben 8-10. táján nyílt.
Tarló, mintha fehér gyomokkal volna tele: szulákkal.
Katáng már hetek óta virágzik.
Fecskék százával a telegráf-drótokon.
Légy. Az 1917-i kánikulában a szobák soha nem látott sokaságú dongóval teltek meg. Legyekkel künn is úgy tele volt a levegő, hogy nem lehetett volna pálcával suhintania Buddha híveinek, akik állatokat nem ölnek meg.
Bogyódzik a szőlő, sárgul a krumpli levele.
Mályva. Zivatar után sírva meghajlik vagy leborul a fűbe vagy a kert gyalogútjára.
Napraforgó. 1919-ben már a hónap első hetében.
MIHÁLY (szeptember)
Madarak. A múza kőpoharában reggeli öntözés után egy cinegepár fürdik, a vizet hasára borzolva s körültekintve minden bukó mozdulat után.
Pirosan hervad: a vadszőlő szeptember utolsó hetében kezd piroslani, 1918-ban.
Sárgulás: már augusztus végén a kajszibarackfa, diófa, vadgesztenyefa, szőlővessző.
Első dér. 1915-ben 20-án, bablevélen.
Terhelt, hajlott ágú gyümölcsfák.
Szőlő.
Szent Mihály napi vásár.
Keresztespók nagy hálója. Esti munkája, kiülése.
Dongó, szőlődarázs.
Sok szúnyog 1913-ban.
A marhát, a birkát a réten, kaszálókon legeltetik.
Hó végén sárgul, hervad a hársfa levele.
Újra kinyílt a labdarózsa egy virága 1913-ban.
Szedik a téli almát, néhol szüretelnek. Vadgesztenye kezd hullani. Gyerekek dobálják.
Fázó virágok: őszirózsák, verbéna, muskátli.
Tamariszkfán: esső után a hamvas lombok. Kesereg az idő.
VÉRTANÚK (október)
Dér: tökön, georginán, kanna paulownián.
Mindenfelé hosszú pókfonalak.
Október végén zöld mezőben essős idő után aranyokker-szín, fák még nem hullatták le a levelöket.
Téli alma, körte, amint lehúzza a gallyat október elején.
Október utolsó hetében már délután öt órakor sötét van.
Rívatag idő. (Hideg, szeles.)
A ködben a jegenyefáknak csak a felső fele látszik a hegyről.
Szürke reggel, színtelen reggelek.
Deresül az idő.
Fagy. Megkörmedt a sár.
Legkésőbb veszti a lombját: a bükk, cser, nyír, akác, eper, katalpa, cseresnye, téli alma, tekoma, pipavirág. Vélhetőleg fagyig.
Levélhullás. Vizek tükrét falevelek borítják.
HALOTTAK (november)
Első hó. Fehéren hullt a télnek első pelyhe; vagy "omlott".
Még a fák lombja le se hullt, már hó takarta be.
Esső. "Véka esső, köböl sár."
Az első fagy után való reggel egyszerre megindul a lombhullás. Némely fa teljesen levetkezik: alatta van a ruhája.
Köd, minden faág vizes, falevelek nyirkosak, kő s fa izzad, verejtékezik.
Az ég délelőtt borult, délben mintha vizet szitálnának apró szitán a magasban. Délután egyszer csak fehérleni kezdenek a fák, bokrok, a föld. Este már fehér a világ.
KARÁCSONY (december)
Verebek a tuján, fenyőfákon, délután négy felé nagy lármával csirikolnak.
Árpád napja. A hold feketén rajzolja a hóba a fákat.
Borult ég. Különben nem is látható, mert köd van, de a köd a hidegben porhóként hull.
A kórókat fehér virágokkal ékesíti a tél.
Holdtöltekor a havas téli tájkép. A fák, bokrok stb. árnyéka olyan feketén rajzolódik a hóra, mintha fekete papirosból volna kivágva.
Hóvihar, vad tél-éj.
Varjak az őszi vetésben.
Képtár. Kályha, búbos, disznóölés, bekecs, suba, báránybélés, bunda, farkas, szán.
"Inkább havas és essős idő lészen, hogynem mint fagylaló." Nagy hidegséges fagy.
Köd. A nap olyan délben, mintha hold volna. Egy láthatatlan varjú károg.
Szél sípol a fák ágai között.
Csipkerózsa bogyója.
Bodzán 1915 enyhe decemberében 2 centiméter hajtás 18-án.
Hideg. Ropogós hideg.
Munkába áll: nekifohászkodik, nekigerjed, nekiagyarodik, nekibúsul, nekiered, nekiesik, nekifanyalodik, nekikerekedik, nekivetkőzik, nekivetkeződik, nekigyürkőzik, nekidől, nekihevül, nekihuzakodik, nekirugaszkodik, nekiigazodik, nekisavanyodik, nekitürkőzik, nekitüzesedik, nekifenül, nekifenekedik, nekidühödik.
Indul: buggyan, születik, előgördül, befizet, beiratkozik, kizsendül, mozdul, mozgolódik, felemelkedik; a lokomotív már be van fűtve; meglobban, elgurdul; kiszálltak az adóírogatók; kel, kel, szárnyra kerekedik; fél lába immár kengyelben vala; útnak ered, felkerekedik, lábra kap, eliparkodik, lódul, elgyalogol, elhajóz, elvitorláz, elszánkáz, ellovagol, elhajtat, elvakarodik.
Előkészít: elültet, beharangoz, megfogja a harang kötelét, hadat gyűjt, tanácskozik, fegyverkezik, felszánt, elfut, ébreszt, megterít, gyantáz, húroz, elkészíti szekerét vagy lámpását.
Cselekvésre készül: soros, kotlik, "köszörüli a kardot".
Kezd: ízelít, megszagol, elővesz, bele-belekap; a templom gyertyáit meggyújtják, fogalmaz, elgyújt, fakajt, tálal, felvonja a zsilipet, rágyújt, beleharap, bekopog, megkocogat, megzörget, hálót vet, kóstol, kenyeret szeg, lékel, megízlel, meglendít, meglendül, megmozdít, meglódít, meglódul, meglök, leüti a billentyűt, megnyomja a kilincset, érint, felhúzza az órát.
Nyit: kiüti a dugót, csapol, feltár, feltárul, beteszi a kulcsot, feltöri a pecsétet, nyílik, fakadoz.
A kezdet kezdete: ágyék, lágyék, anya, apa, órakulcs; vajúdik; mag, csíra, gyökér, tojás, bimbó, pete, ikra, melegágy; vemhes; kútfő, forrás, születéshely, szülőföld.
Hang szerint: megzendít, megpendít, megpendül, megpengeti, mukkan, megcsendül, morog, ráránt, megzajdul, megszólamlik, zördít, zördül, pisszen, megzörren, zörrent, megcsördít, megcsördül, megdördít, megharsan, megkondít, megkondul, megélemedik; harangszó, csengettyűszó, kakukkszó.
Fakad: fogamzik, bimbózik, bontakozik, csírázik, kikel, kileveledzik.
Virradat: hajnal; felébred, felébredez, feldereng, felébreszt; trombitás; kipillant; hajnali csillag, hajnali harangszó; hajnallik, hajnalodik; napkelte; éhomra; reggeli imádság; felkel, felkelt.
Erőmegnyilvánulás: előtaszít, előhengerít, előhurcol, előhúz, előtol, előránt, előgördít; beront, nekibodorodik, előtolakodik, gyürkőzik, megjelenik, előtoppan, elővillan, előkerekedik, előszökell, előrobog, előrohan, előficcan, elővitorláz, beleigazodik, kiserked, megereszt, születik, ered, ellik, borjadzik, kölykezik, sarjad, származik, kerekedik, támad, terem.
Egyenes: betűsor, barázda, ácszsinór, arcvonal, fasor, deszka, vonalozó, fenyő, nádszál, nyílvessző, puskacső, sík, sík föld, sík mező, sín, tábla, vízmérték, víz színe, búzaszár, sorvezető, sugár; haza vezet.
Egyenessé tesz: boronál, kimángorol, kivasal, levasal.
Magát irányozza: tart valamerre.
Iránytalan: átabotában, vaktában; ágas-bogas; elterel, eltéved, tántorul, tántorít, félrecsavar, félrecsavarodik; bolygókert.
Irányváltozás: keresztbe, keresztül-kasul, oldalaslag, haránt, rézsút; megfordul, perdít, perdül, ráfordul, megfordít, lekanyarodik, kibicsaklik, kificamodik, kisikamlik, kisiklik; forgócsont, forgószék, tótágas.
Matt: sápadt, tompa, holtfakó.
Ne írd: "kék", írd: "katángszín". Két l-lel írd: "zöldellő", "kékellő".
Barna: taplószín, diószín, mogyorószín, fahéjszín, parafaszín, dohányszín, lencseszín, naspolyaszín, datolyaszín, mókusszín, teveszín, cserebogárszín, nyúlszín, őzszín, pej, bőrszín, májszín, avas, hamvasbarna.
Szürke: molnárszín, hamuszín, füstszín, ködszín, gyöngyszín, gőzszín, egérszín, szamárszín, mákszín, vasszín, ólomszín, hamvasszürke, vaspala.
Fekete: lámpakorom-fekete, szurokfekete, szénfekete, kávéfekete, borsfekete, hollófekete, szerecsen, tücsök, varjúfekete, tentafekete, tus-fekete, árnyékszín, üszögszín, bodzafekete. Fekete-cukor, fekete-leves, fekete-könyv, fekete-mák, fekete-mise, fekete-rigó, fekete-sereg, fekete-szőlő, fekete-tábla, fekete-vasárnap, medvecukor; feketedik, feketít, feketül.
Kék: vadkék (a szemet bántó), hamvaskék, elevenkék, haragoskék, katángkék, lenkék, kökénykék, rézgálickék, szarkalábkék, szilvakék, íriszkék, nefelejcskék, pávaszemkék, királyszínkék, azúrkék, berlinikék, kobaltkék, türkiszkék, zafírkék, ibolyakék; kékítő.
Piros: tüzes, haragos, égő, virító, hamvaspiros, rikítópiros, tulipiros, vadpiros. "Fénylenek rubintok szép piros szemekkel." Cseresnyepiros, eperpiros, paradicsompiros, paprikapiros, meggyszín, kecskerágószín, somszín, ribizkeszín, mályvaszín, leanderszín, pipacsszín, csipkerózsaszín, papsipkaszín, kakastarajszín, bíborszín, amarántszín, vérszín, vörösborszín, spanyolviaszszín, karminpiros, karmazsinpiros, berzsenypiros, rubinpiros, vércsepp-piros.
Vörös: cinóber, tűzláng, barackvirág, vörhenyes, rőt, téglavörös, rozsdavörös, májvörös, hússzínű, pácolt nyelv, sonka, hagyma, róka, jáspis, rák, cékla, sáfrány, sárgarépa.
Sárga: vaj-, méz-, citrom-, barack-, napraforgó-, narancs-, pitypang-, arany-, bor-, sötétsárga, vörhenyessárga, kénsárga, uborka-, gyékény-, zöldellősárga, savó-, oroszlán-, birsalma-, spongya-, kukorica-, dinnye-, borostyán-, réz-, sör-, topáz-, homok-, olaj-, szalma-, kisliba-, sajt-, tojássárgája színű, repce-, hervadt-levél-szín, piskóta-, sáfrány-, agyag-, ökörfarkvirág-, kankalin-, kanári-, kajszibarack-.
Zöld: papagáj-, kőrisbogár-, smaragd-, moha-, saláta-, diófalevél-, petrezselyem-, babér-, téli-zöld, borsózöld, fenyőzöld, zöldarany, pázsit-, levélzöld.
Vegyes szín: szederjes, pettyes, sápatag, szivárvány-, tarjagos, kékeres, kapucinus-, kese, magaszínű.
Tarka: csepegtetett színű, feketepettyes, taritarka, tigrisbőr-, tarkabarka, zománc-, gyöngytyúk-, zebra-.
Kör: karaj, káva, hippodrom, forgópisztoly, örvény, kacsalábonforgó, kerengő-malom, tekercs, karperec, saláta, kútkerék, taligakerék, malomkerék, tojás, korong, órakerék, kerekasztal, krinolin, céltábla, holdudvar, kalapkarima, karika, koszorú, körtánc, körhinta, körmenet, körutazás, öv, karikagyűrű, csigalépcső, karéj, forgószél, kerengő. Igék: kerekít, kerekül, kereng, gurdít, gurul, gurigáz, gurigál, karikáz.
Félkör: gallér, hold, sarló, szivárvány.
Gömbölyű: golyó, görögdinnye, káposztafej, teke, zsemlye, tök, labdarózsa, mogyoró. Igék: gömbölyít, gömbölyget, gömbölyög, gömbölyödik, gömbörödik; körülnyargal, körültekeredik, körülhajóz, övez, körülberetvál, körülég, körülfagy, körülfénylik, körülnyal.
Négyszög: sakktábla, tégla, képráma.
Pongyola, pőre (vesd össze: "pőre szekér" - amelyiknek nincs oldala). Rikító: bődítő, bődületes. Dísztelen: máztalan, vakolatlan, festetlen.
Tisztátlan: csajhos, csatakos, locsakos, füstös, vakaratlan, pelyhes, pecsétes, ocsronda, sömörös, locskos, tintafoltos, hangyás, latyakos, sonkolyos, szennyes, polyvás, szemetes, mosatlan, szurtos, disznódi, korpás, mosdatlan, olajfoltos, paszat, maszat, pocséta, kormos; szeneszsák, tyúkól, pipaszurkáló, disznóvályú, cipőtalp, kalamáris-dugó, kalapbélés, kályhacső, kályhalyuk, sárkefe. Igék: elkormosít, elmázol, beken, befirkál, beszemetez, mocskol, begazosít, benyálaz, fertőzik, besároz, szennyez, ragad, sunyít.
Rút: undok, éktelen, faragatlan, fényehagyott, pipás, tenyeres-talpas, véres, irtóztató, bélpoklos, idétlen, nyálkás, ocsmonda, csúnya, csúf, csúfságos, búbos, fertelmes, májfoltos, szeplős, bibircsós, csámpás, csorba, ripacsos, moslékos, pacal, pondró, ragyás, rücskös, kacskakezű, lúdtalpú, maskara, patkány, piszkafa, verébijesztő, vörösorrú, pemet, szemétdomb, istálló, mosókonyha.
Rendetlen: feslett, bomlott, torzas-borzas, lompos, ribancos, vasalatlan, Csáky-szalmája, göcsörtös, hanyag, helytelen, nyíretlen, regulátlan, rendbontó, pontatlan, bonyodalmas, csizmafül, bozontos, boglyas, birzes-borzas, gubancos, kapálatlan, kócos, lafancos, lifeg-lafog, lefeg, vetetlen, fésületlen, mértéktelen, tisztítatlan, zagyva, szétálló, disznótúrás, zagyvalék, nyeletlen, lábatlan.
Rendetlenséget csinál: elhány, elhanyagol, turkál, hány-vet, kuszál, összegyűr, összehány, szerteszór, zilál, megbolygat, elpotyogat.
Dicséret, szeretet szavai, jelzői: értékes, egyenes, derék, szemrevaló, tetszetes, takaros, szerencsés, helyénvaló, helyre, lelkes, ékes, méltó, tisztes, tisztességes, nemes, pompás, ragyogó, remek, díszes, mesteri, bámító, égi, emberi, épületes, tökéletes, becsületes, érdemes, ép, első, egészséges, dicsőséges, szorgalmas, eleven, áldott, béketűrő, csendszerető, fejedelmi, magvas, színes, termékeny, velős, tápláló, tiszta, gyümölcsös, tartalmas, gyökeres, aranyfejű, ünnepi, oltári, templomi, angyal, szent, próféta, napsugár, fényeskedik, magasztos, bő, gazdag, dús, pompás, fényezett, festett, zománcos, fenséges, magas, lombos, tekintetes, jóféle-sáfrány, jóféle-arany, jóféle-posztó, lelke-dohány, színe-java, színbor, színarany, színméz, jeleskedik, selyem, bársony, finom, patyolat.
Üde: reggeli, hajnali, harmatos, gyöngyvirág, hamvas, hársfa, jácint, erdei, kékliliom, leveles-sátor, liget, nárcisz, eleven, fürge, pirospozsgás, izmos, bazsarózsa.
A fakó "nagy" jelző helyett: lódarázs, lósóska, lóbab, elefánt-nagy, csupafej, csupacsecs. Pufók combok, időtlen idők óta stb. "Vigye biz' a fityfiringős fityfene." Igék: ripeg-ropog, kászolódik, megrökken, "gyeszölődik a disznó", faktat, fitorít, kapaszkodik, foccsan, pufákol, pipákol, fájong, tépi-tupálja a kendert, faldokol, csepegdegél, mondton mondja, vizsgárol. Tetődös-tetőjén, köröndös-körül. "Nagyfent van meg a Nap", ottannég, ottég, környeslen-körül, előbbed, megintlen, régedes-régen (n. Simonyi, 427. lap), régestelen-régen, újoslag, unos-untig, azonságosan-képpen, azérton-azértan.
Határozás hasonlítással: miatyánknyi idő, tojásfőzési idő; "mindinkább" helyett: "hovatovább"; "Nem egyéb vala ő ágya, hanem csak egy keménységes deszka"; féledelmes, eszem-iszom ember.
Általános jelző: bőséges, sűrű, sokágú, soklevelű, országos, özön.
Népsokaság: banda, karaván, család, nemzetség, hárem, sáskajárás, vásár, piac, sokadalom, lakodalom, tor, processzió, dedó, szeminárium, csőcselék, söpredék, csődület, áradat. Igék: csoportozik, gyűl, gyülekezik, csődül, seregel, sereglik, összetódul, táboroz, dandároz, sokadoz, ellep, elborít, megesi ("Megeste az adóst a kölcsönzők serege"). Hang szerint: megzajdul, zsibong, bozsog, pözsög, rezseg, rajzik, gomolyog, nyüzsög, hemzseg, eláraszt, sürög-forog, összekavarodik, kevereg, szaporodik, gyülöng, gyűltön-gyűl, sokasodik, tolong, tódul, tolul, tolakodik, özönlik, zúdul, torlik, torlódik, törekedik, beerőszakoskodik, nyomul, omol, dől, árad, hömpölyög, beférkőzik, tágul, elbomlik, kiözönöl, elszéled, szétoszlik, széledez, takarodik, elszállingózik, háborog, zavarog, zendül, kavarog.
Távolodás járásban a szemnek: elvonul, elszáll, szárnyal, enyészik elszállong, ellátszik, ellebeg, elüget. Terjed, nyúlik, terjeng, elharapódzik.
Hosszú (jobban értesít a távolból): sudár, sugár, árboc, tornyos, nyúladt, nyúlánk, nyurga, elfogyhatatlan, nyúlós, fonál, gőzcső, gémnyak, bambusz, janicsár-puska, juhászbot, kocsiút, kolbász, pózna, komlókaró, rúd, óriáslépés, nyújtófa, kútágas, dákó, cérna, szál-ember, szálfa.
Nől: cseperedik, érik, felserdül, feliperedik, kivirágzik, megemberedik, zsendül, virít, pelyhesedik, tollasodik.
Érett: fejlett, kotyós, megjánosodott, megmihályosodott, megbajuszosodott, megforrt, meglett, megszürenkedett, nagykorú, megkalászosodott.
Éretlen gyermek: fickó, surján, kamasz, koca, kopasz-szájú, tejes-szájú, kölyök, tinó, fiarigó, tökös, boci, gida, süldő, csókafi, csikó, gyerkőce, lurkó, poronty, jérce, jerke, liba, nevendék. "Friss-forrású" vér: "zabolátlan". "Hatásos" helyett írd: "rogyasztó".
Közeledése: megdönget, félemít, dörömböl. Mozdító erő: rendít, ingat, lóbál, megrázkódtat, emel, kiránt, kitép, bedönt, megrezget, megreszkettet, elvontat, csavarint, roppant, feszít, présel, facsar.
Behatol: bepróbálkozik, beormátlankodik, tolakodik, férkőzik, fészkelődik, bevergődik, furakodik, beigyekszik, beorozkodik, áttör, bedönt, beszoronkodik, beront, betör, betörtet, bevagdalkozik, beverekedik, berobban, gázol.
Erős állatok: bika, griffmadár, harcsa, oroszlán; falu-bikája. Jelzői: kegyetlen, izmos, kétszarvú, szembe-pöndörödő, vitéz, meggyőzhetetlen, markos, combos, huszáros, bővérű, szilaj, acélos, vasas, tarajos, sisakos, vasfejű, villamos, elefántagyar, sarkantyús, nagyható, sokfejű, féledelmes, tigris-szoptatta, vaspatkót roppantó, agyaras, bivaly, csontos ("A ravaszság gyakran többet ér a csontos erőnél is"), lódönti-ember, nagyságos ("A cethalnak nagyságos erejétől még az erős emberek is félnek"), rettenthetetlen, hajlíthatatlan, félelmetes, sziklahányó.
"Kitett magáért": "megállta a sarat". "Diadal" az ónyelvben: "diadalom"; innen a "diadalmas" - és nem "diadalos".
Ver: felfricskáz, megcibál, megbökdös, megdöföl, csépel, csipked, döf, megkínoz, bufál, megsuhint, megnyaggat, megmar, dikicsel, botoz, husángol, sulykol, megcsepül, késel, rugdal, szaggat, tépáz, öklöz, búboz, karmol, legyint, meglökdös, meggyomroz, sújt, suhint, ráhuzint, hemperget, ostoroz, üt-vág.
Harci szólások: "Véneket, ifjakat öljétek meg egy lábig!" "Megeszlek!" "Emberhalál lesz!"
"Beleigazít" helyett írd néha precízebben: "beleilleszt". "Kölcsönös"-nél bizonyára jobb: "viszonos", "viszontag való".
Ragaszt: enyvez, csirizel, olt, forraszt, szegez, hurkol, srófol, ólmoz, épít, fon, csomóz, varr, tűzdel, sodor, fűz, fércel, aggat, akaszt, gömbölyít, göngyöl, told, fold, átköt, kötöz, feltekerget, gombol, csatol, ráörökít, rákovácsol, megabroncsol, csavar, illeszt, begyógyít, vegyít, kever, kotyvaszt, habar, összehúzat, tapaszt.
"Összetalálkozik": "hozzácsiszolódik", "hozzádörgölődzik". Ember emberrel: simul, hozzábarátkozik, hozzáédesedik, összeül, csókolódzik. Sokaság: gyülöng, megegyez, egybefér. "Két kerék egy tengelyen"; "egybefűlt szívek"; "testi-lelki cimbora"; "hálótárs"; "fecskefészek"; "finn-ugor"; "kenyeres pajtás"; "atyafi"; "frigyes"; "céhbeli"; "tőszomszéd"; "egy kenyéren vannak"; "sziámi ikrek". (Az egység legszebb szimbóluma a csók.)
"Figyel" helyett írd: "fülel". "Felfogás" helyett néha jobb: "gondolkodás". "Ért hozzá" helyett: "tudós benne".
Okos: szemfüles, szemes, kifent-eszű, beretva-eszű, hamar-elméjű, hegyes-elméjű, tűz-elméjű, köszörült-elméjű, idején-érett-elméjű; "általéri az esze", "patika az ő feje", "agg disznó mély gyökeret ránt"; meggondolt, rátermett, reggeli-ész.
Okosít: megvilágosít, ablakot nyit, ajtót nyit, gyertyát gyújt, lámpást gyújt, elibe rak, megvilágít, megértet, magyaráz, tanácsol, "eszüket jóra köszörüli".
"Meggondolom a dolgot": "vele hálok".
Gondolkodik: elmélkedik, őrlet, sakkoz, tanakodik, megszűr, bajlakodik, töpreng, megvizsgál, latol, számít, kicirkalmaz, szagol, kikrétáz, elmélyed, felfog, általért, megért, hozzáfér, megismer, megmarkol, átlát, tervel, vázol, tapasztal, tanácskozik, bölcselkedik, felállogat, tájékozódik.
"Világnézet" helyett mondható olykor: "szem", "pápaszem", "okuláré".
Észrevesz: megpillant, meglát, szemébe ötlik, szemébe tűnik, szemébe ütközik, szeme ráfordul, megügyít, megsajdít, felfülel, megneszel, fülheggyel hall, ráneszüdik, megorrint, orront, megbűzlel, rábökken, pedz, ráigazodik.
Ráeszmél: eszüdik, eszel, észlel, rávilágosodik, ráébred, rátapint, ráismer, észre kap, hajnalodik neki, dereng neki, ráocsúdik, felocsúdik, eszébe ötlik, eszébe villan, eszébe lükődik, megeszént, felfedez, eszébe lobban.
A -li kicsinyítőrag jól magyarosítható a -ka, -ke raggal: nyafka, ribizke.
Apró: pöttön, parányi, cseperke, csepp, máknyi, öklömnyi, petty, pindikó, pityke, makulányi, apró-cseprő, aprócska, pityurka, pici, icurka-picurka, pirindicke, pirinke, pirinkó, pirinyó, piciny, kicsinyke, icinkó-picinkó, inci-finci, kicsided, porocskányicska, homokszem, tűhegy, fűmag, dara, aprókása, aprómarha, aprógyöngy, aprópénz, aprószentek, hangyatojás, galambtojás, ökörszem, egérfark, dinnyemag, tücsök-ember, tömzsi, törpe, töpörödött, Babszem Jankó, Hüvelyk Matyi.
"Rapottyára (apróra) tört a szekér"; "a szél ripityára törte a fa-lombot"; "pozdorjázik"; "ízzé-porrá tör". "Rövid" ember: "zömök".
Nyomorultak: rongyosak, éhesek, kenyértelenek. Lakásuk: fakilincs, fagrádics, zselléról, deszkaház, béresház, barlanglakás, bódé, árendásház, kunyhó, cselédszoba, cigánysátor, gödör, tövisbokor, viskó, putri, egyablakú szoba, nádkerítés, akol, petróleum, viaszosvászon, közös kulacs, dikó, gyékény-nyoszolya, pléhkályha. Ruháik: bagó-süveg, bocskor, fejelt-csizma, daróc, facipő, koldusköntös, kendervászon, gúnya, oldal-tarisznya, lyukas harisnya, "csak a miatyánk tartja", guba, ködmen, foltonfolt. Eszközeik: kopott fejsze, fatányér, cinkanál, faggyúgyertya, bugyli, bogrács, cserépfazék, cseréppipa, csobolyó, kócmadzag, szarupohár, garaboly, kézi-taliga, kordé, háromlábú szék.
Szegény osztály: matróz, pereces, sekrestyés, napszámos, révész, ökörpásztor, tehenész, cseléd, favágó, arató, bivalyos, baka, edény-árus, bakter, batyus-zsidó, kályhafűtő, színlapkihordó, drótos, fogalmazó-gyakornok, cukorárus, szatócs, fráter, vincellér, tejeslány, virágárus, rongyszedő, számadó-juhász, taligás, sommás.
Szolga: alattvaló, lepényleső, bojtár, csordás, dinnyepásztor, csikósbojtár, hajtó, komorna, apród, béres, kanász, útkaparó, utcaseprő, közlegény, lakáj, mameluk, vice, hetesjobbágy, mindenes, dárdahordozó, ordonánc, káplán, lovász, társalgónő, csatlós, mosogatólány, adjutáns.
Élvezeteik: batyubál, krumplicukor, csutora, dohányzacskó, kapadohány, juhászduda, furulya, tilinkó, tutu-kürt, karcos, meggybor, korpás-liszt, pálinka, gánica, kocsma, népkonyha, komédia, ponyvairodalom, kintorna, karzati állóhely.
Táplálkozásuk: böjtös, árva-leves, bodzakása, bagó, szalonna, borleves, fokhagyma, derceliszt, árpakenyér, árpalepény, csicsóka, puliszka, béka, naspolya, ürge, sóska, vadkörte, sülttök, vadcseresnye, prósza, tökmag, pecsenye-szag, potyadék, irgalom-kenyér, kotradék, maradék, vargánya, kecsketej, erdei-méz, fojtóskörte, görhemálé, hajdina, íróstej, káposztatorzsa, kenyérhéj, pirítós, pattogatott kukorica, köménymagos leves, hurkalé, szalonnabőrke. "Közlegelő". "Egy korsóból isznak".
Értéktelen: csigapénz, ajándékló, békasó, bogáncs, babszár, bábaszilva, csepű, dudva, piaci, köznapi, bazári, üresség, szalmás, salakos, ehetetlen, elaggott, hitványságos, gyalulatlan, darabos, kései, fakard, bodzabél, bodzafa, elkorcsosult, kezdetleges, formátlan, olcsó, csutka, torzsa, babszalma, polyva, törek, rongy, cafat, ebszőlő, ócskavas, lom, vicik-vacak, romlott, magvatlan, hígított, keverék, tejetlen, fogyatékos, savós, dib-dáb, csip-csup, semmi, zérus, nulla, gyom, bürök, lapu, sonkoly, söpredék, kopottas, kontár, kiszolgált, hamugödör, dinnyehéj, pótkávé. "Disznódi, gaz élet". "Kincsesláda, s benne cseresnyemag".
"Szegény, mint a parlagi tücsök" "Szegény, mint a pásztortarsóka." "Szegény embernek a szél is mindig szembe fúj." "Ha felmegy a fára, mindene vele van." "Csak az árnyéka kíséri haza."
Lusta, lomha, lassan-tapints, renyhe, rohoda, dologtalan, andalgó, henye, henyélő, here, kapakerülő, tunya, lahaj, ingyenélő, lanyha, tétlen, tohonya, sutban-ülő, felhő-vizsgáló, csigavér.
Testileg: aluszékony, szuszi-muszi, szuszka, petyhüdt. Magaviselete szerint: díványoz, vasárnapol, elpillézi az időt, elmellékeli a dógot, halogat, holnapoz, lebzsel, henyerész, elásítozik, elálmodozik, elsóhajtozik, lógatja a lábát, összehever, hasal, nyújtózik, elpipázza vagy elsemmizi az időt.
Ha munkába kezd: nekiünyölődik, nekisavanyodik, nekifohászkodik, fanyalodik, nekifúj. Hogyan dolgozik? Késedelmezik, késlekedik, késleltet, "köpdösi a tenyerét", szuszog, piszmog, lassúdik, félbehagy, mulaszt, hátramarad, elmaradoz, leül, lefekszik, üldögél, késedelmes, lassú, tessék-lássék, tél-túl.
Beszéde: "majd ráérek", "maradjon holnapra". Bajai: unatkozik, ösztökélik, ráég. Rosszul csinálja: összevisszál, tákol, fércel. "Leöregelem a sarat a kerékről." Közmondások: "Restnek mindennap ünnep." "Úgy csinálja, mint ha temetésre menne." Szólítás: "Csinálj valamit mondatlan is, te!"
Bolond: eszelős, félcsizma, félkótya, félnadrág, hóbortos, tébolyodott, Hűbele Balázs, gyerekes, eszefogyott, eszehagyott, eszefeledt, elmétlen, vak, tuskó, velőtlen.
"Szamárnak szamár a rívása is." "Kitetszik szavából, hogy tehén-e vagy fülemile."
Gyermek metonímiái: csirke, liba, nyulacska, csitri, pisze, ártatlanka, gyengécske, kisdedke, magzat, emberke, szopósbárány, szopósmalac, pille, emberpalánta, tacskó. Szólításokban: "kedves rajom", "aranycsontom", "kis csibém". Tréfás megszólásban: jómag, rontó, Rontó Pál, rajkó, rakoncátlan, vásott, rajcsúrozó.
Lúd: geggen, sésog (mikor szemet kap), gágároz. Macska: mernyákol, nyávukol, nyervákol, nyervog. Madár: csicseg, pipeg, cseveg, csirikol, cineg, pitypalattyol, trillázik, kákog a holló vagy a béka, édesdeden énekel a fülemile; a fa hegyén ül egy kismadár és gőgicsél. Méhkas: zsombog. Malac: megrikkan. Pulyka: turrog. Daru: krúgással repül. Szamár: nyikácsol. Tücsök: pirittyel. Tyúk, kakas: kirrent, pityeg, kukorít. Béka: regél, vartyog. Bogár: drung, döndül, dönög, döngicsél, döng, zümmög. Csirke: csiápol. Légy: zirmeg. Dongó: zong-dong, zomborál. Egér: incog-vincog. Disznó: szortyog.
Kő: ropog, herseg, varcog, széjjelrittyeg. Cserép: pikken (mikor gyengén reped), lecsereg (lövésnél). Gyémánt: karcog. Óra: ketyeg, perceg, percen. Nedvesség: tirtyog-tortyog. Ütésre: "eltepsent, mint a béka". Szekér, hintó: nyikog, nyikorog, nyeszeg. Fát törnek: reccsen, pattan. Érc: peng, cseng, kong, bong, süvölt, csirren, csörren, cilinkel, csattan. Villamoscsengő: csirinkel, csiringel. Lakat: lepeng, kattan. Malom: kotyog, lüktet, zúg, zörög, dörgedez. Ajtó: nyikkan, sikkan, csikorog, dörren, durrog. Étel: serceg, sistereg.
Zene: a klarinét tikog, a kürt riog, a trombita riad, zeng, a dob pereg. Vonós hangszerekre nagy lövet fundamentuma: a víz mozgása, tapintási-ízlelési érzékletek, járás, futás, gyorsaság.
Eszik: falatoz, eddegél, mártogat, nyel, kanalaz, villáz, meglakik, töltözik, töltözködik, lakmároz, bepofáz, bevermel, behabzsol, bekaffant, csamcsog, csemcseg, megropogtat, rágicsál, gyürkéz, faldos, faldokol, töm, zabál.
Kanál az ónyelvben mindig kalán, s Czuczor-Fogarasi meg is magyarázza, hogy miért.
Iszik: szürcsöl, szörcsöl, hörpöl, hörpint, hippent, kortyint, iddogál, kortyol, kortyolgat, szörpöl, szörpent, ürít, poharaz, ivogat, pityizál, meghúz. Állat: lafatyol, lacsol.
Részeg: kortyondi, kótyagos, kapatos, ihatnám-ember, pityókás, söröshordó, beszoppantott, zákányos, másnapos. "Kettejinek az utcán vetett ágyat a bor."
Első mozdulatra: páhog, lebbedez, lehel, leheg. Felgerjed a szellő: lenget, súg, zong, zizeg, susog, fuvall, suhog, fújdogál, fújton-fúj. Ereje: lobogtat. Hányféle? Fűmozgató szellő, lassúszél, alszél (déli szél), felszél, keresztszél, oldalt-fújó, kukszél, tavaszi szél, hóolvasztó, fagylaló. Jelzői szerint: hideg, meleg, fáradt, szárító.
Szélháború, szélvész, fergeteg, orkán, tátorján, táltos-szél, forgatag, zimankó, zivatar, bóra, sirokkó, süvöltő szél. Vegyes: szélenyhe, szélforgatag, szélnyomás, szélvonal, szélfogó, szélhárfa, szélmalom, szélmolnár. Fújtató, fűmag, pitypangpehely, vitorláshajó.
Eltökélés előtt: fontol, javall, méricskél, vél, vélekedik.
Erőszakosan akar: zsarlat, szomorgat, zaklat, szorít, basáskodik, sarkantyúz, táncoltat, ráncigál, rángat, rászorít, siettet, sürget, pisztolyt szegez a mellének, kénytet, megköt, igáz, kantároz, kínoz, uralkodik, királykodik, kénykedik, tiránkodik, tuszkol, nógat, megzaboláz, terel, terelget, dirigál, diktál, reguláz. Okvetlen: múlhatatlan.
Zeng, zenget, harangoz, hegedül. Megszólal: beszélni kezd, mukkan, "kiódzott a szája". Beszéd alakja: köhent.
Szól: vél, vélekedik, mötyög, sziszeg, a fogát csattogtatja. Hogy? Susog, suttog, pusmog, sesesusál, sepeg, seppeg, suttint, rebeg, rebesget. Milyen hangon? Rekedt, zengéstelen, tompa, torokhangon. Recseg, zord, mord, szigorú. Meleg, hideg, hivatalos, zengő, kegyes, templomi, kenetes, selymes, bársonyos. Kappan-szavú. Handabandáz, szaval, szónokol, sápítozik, sápog, harsogtat, elbőg. A gyermek: gagyog, gügyög, gőgicsél, pöntyög, csacsog. A vén: rekécsel, rekedez, hákog. Madárfiak: zsibognak. A csirke: csipákol.
Kevés-szavú: lusta-nyelvű, egyszavú, háromszavú; pöttyent.
Hallgat: árvaszájú, hallgati-ember, szavavesztett, kuka. "Fél, hogy megfázik a nyelve."
Sokszavú: papol, őröl, őrlet, hajtogat, derél-darál, licseg-locsog, ellocsog, elfecseg, kácsog, karatyol, összezagyvál, szapora-beszédű, tereferél, nyelves, szájas, prédikálószék, bőbeszédű, fecsegi.
A szó: bugyog, buggyan, kemény, lágy, mézes, izzó, lármás, pattogós.
Csali, hamis, álnok, alattomos, tolvaj, arcátlan, somfordi, sokágú, csalafinta, praktikás, furfangos, fortélyos, ficfangos, ravaszdikópé, farizeus, fondor, szemfényvesztő, csalafurdi, csalóka, lélekcsaló, agyafúrt, góbé, eszefúrt, kitanult, kujon, rókálkodik, imposztor, ördöngös, soklikú. "Talpon áll benne az ördög."
Képmutató: szemforgató, színeskedő, rókaszemű, rókamájú, rókabőrű, kétkulacsos, kétszájú, csalárdszavú, kétnyelvű, kétszínű, szemét forgatja, kaméleon. "Báránybőrrel fedezi farkasfogait."
Beszéd: nyúlékony, tapogatódzó, ujjbeszéd. Szem: álnok, róka, hiúz, sunyi, sumák, sanda, sunya; sunyorog, hunyorog, hunyorgat, hunyorít, rásandít, kancsalít, kiles. "Legravaszabb a róka, mikor a szemét behunyja." Társával: összesuny, összebeszél, összebújik, összecimborál, összecsúszik, összedolgozik, szövetkezik, sitteg-suttog, összesúg, kontrázik, farkas-barátság. Járás: oson, oldaldg, átkertel, suttyan, surran-furran, beorozkodik, becsosszan, besuhan, hozzálopódzik, elélopódzik, tolakodik, feltolakodik.
"Járkál" helyesebben: "jár-kél". Ácsorog: álldogál, ólálkodik, ámolyog, lebzsel, Őgyeleg: ténfereg, tekereg, koncsorog, lézeng, kujtorog, lődörög, ődöng, kereng. Bódorog: kódorog, tévelyeg, tébolyog, bolyong, elbódul, kóbolyog. Vándorol: csatangol, katangol, zalámbol, barangol, kóborol, kószál, kalandoz, kóborog, elkóborol, hőbölyög (ész nélkül csatangol), úszkál. Utcáz: piacol, szomszédol.
Határozók: tétova, idestova. Jelzők: hazátlan, holdkóros, jöttment, útjavétett, útjavesztett, bolygó, kóbori, sehonnai. Képtár: gazdátlan eb, bolygó hollandi, Odisszea, vándorút, vándorbot, nyúlászó kutya, kerge birka, bolygócsillag, útbaigazít.
Halad, lép, lépdegél, lépeget, továbblép. Lassú: baktat, biceg, bocorog, cammog, botorkál, csoszog, tassog, tipeg, eltipisgál a házban, előbotog.
Állatok: a nyúl bagdal a vetésben; kis állat söndörög (a láb alatt); "a bárány az oldala mellett söndörgőzött". Vegyes: házal, hág, kerül, elnéz, betér, látogat.
Járásnak hangutánzó jellemzése: csörtet, cammog, elcsörög, elkopog, elcsoszog, elpendül, toppan, szottyan, topog, toporzékol, torpan, dobbant.
Potorász, egerész, kihorgász. Vadász: fürkész, kajtat, kivizslat, motoz, picéz. Tudakol: puhatol, puhatolódzik. Szemmel: böngész, cserkész, nyomoz, bogarász, vizsgárol. Füllel, lábbal: kapar, kiás. Kézzel: motoz, vatat, vatarász, katrat, kikurkál, katat, kutat, felkurkász, hány-vet, kaparcál, piszkál, kotor, tapogat, tapogatódzik, visszaforgat, felforgat, felfordít, összeturkál, széthány. Orral: szimatol, bűzlel, fütet, felfütet, fütörész, szaglász, szaglál, túr, turkál. Vegyes: kajtat, kutat, firtat, fartat, vadász, felver.
Az indul-ra gúnyosan, tréfásan: elinal, eliszkol, elfarkal, elszelel, elheppez, elhoppoz, eliccan-ficcan, elsittyen-suttyan, felköti a nyulak bocskorát, megugrik, megereszti kantárszárát, eltalpal, elüget.
Futamodik, elillog-villog, elillan-villan, elirran, iramodik, iramlik, lódul, rugaszkodik, elsuhan, suramlik, surran, elszökdécsel, elvágtat, elsiet, nekirugaszkodik, megsarkantyúz, kerekedik.
Fut: szalad, rohan, szökken, szökemlik, iklat, felzurran (a fogoly), elfirkol-farkol. Egy siheder gólya futással hozza az estet. Lélekszakadtan; a futásban, lábbal való sietésben, szaladásban van valami érzelmi is: félelem.
Titkon: forran-surran, surran-furran, suttyan, eloson, elsurran, suhotol. Zihál: piheg, liheg, leheg, leheng, lelkendezik, lehedez, heheng, hiheg. Lovon: vágtat, iramtat, száguld, nyilamodik, elszikrázik, robog, galoppoz, iramít, rúgtat, szöktet, nyargal.
Megjelenik: kukkan, csillan, kitetszik, felszökell, felszökken. Ott terem: ugrat, odaugrat, pattan, dobban, odahirtelenkedik, hazafittyen, odalittyen, pattyan, letop, toppan, leppen, libben, eléugrik, beheppen, odasederedik, odavetődik.
Idő hamarsága, rövidsége: legott, hamarjában, egy miccentés alatt, szempillantás alatt, rippöm-roppom. Annyi idő alatt, míg a karomat kinyújtom s behajlítom. Futócsillag. Amíg egy csepp víz lecseppen. Amíg egy tojás lágyra fő. Mingyestelen-mindjárt, mindjárton, menten, ízibe, tüstént, melegibe, hevenyibe, nyomban, nyakrafőre, kutyafuttában, hirtelen, váratlan, történetesen, egy gyűrű-fordításra. Szappanbuborék. Miatyánk.
Határozók, jelzők: kerékkötetlen, eszeveszetten, kézzel-lábbal, sebbel-lobbal, lóhalálában, sietős-sietve, nagysebten, sebes-égetést, sebes-futtában, sebes-röptében, sebes-nyargalva, sebes-vágtatva, szaporán, üstöllést; gyorslábú, könnyűlábú, könnyűszárnyú, futrikata. "Egy pillanatra" helyett írd: "egy villanatra".
Hieroglif: gyík, zerge, strucc, nyíl, agár, fürj, pisztráng, csík, cinege, fecske, villám, szilajvonat, puskagolyó, szitakötő.
Élénk: fürge, gyors, szapora, víg, virgonc, serény, izgékony, eleven, lelkes, lelkesült, repeső, repdeső.
"Mulat": helytelenül forgó szó - "vigad" stb. helyett. Vicc: figura, tréfa.
Metonímiái: beleandalodik a játékba, olvasásba. A szív: rebben, lobban, pezsdül, muzsikál, vidámkodik, vidámodik, vigadozik, örvendezik. A szem: gyönyörödik, nevet, mosolyog, könnyez, elnézeget, Öröm-szemmel néz. Viszontlátás. Mozdulatok: körülrepdes, körültáncol, körülzeng, lobog, ugrál, csókol, tapsol, tombol, ujjong, cirógat, cukroz. Cselekedetek: körülhordoz, meghordoz, korcsolyáz.
Az öröm összetételei: örömtűz, örömáldozat, örömdal, örömzene, örömkürt, örömtrombita, örömpohár, örömebéd, örömnap, örömóra, örömünnep (pünkösd, karácsony), örömzaj, örömmámor, örömanya, örömapa.
Az öröm jelei: dal, zászló, ruha, sorlövés, salve-üdvözlés; rányerít, felkunkorít. Az öröm képei: lakodalom, tor, menyegző, menyasszony, vőlegény; fellobogózás, harangzúgás. Rikolt, kurjong; örömkiáltás, örömmondó; énekel, fütyörész, ujjong, furulyál; óda. Az öröm szavai: alleluja, éljen.
Tréfál: figuráz. Víg: dévaj, pajzán, pajkos, játszi. Dévajkodik, pajzánkodik, pajkoskodik, játszik. Nevetgél, megtréfál, nekibodorodik. Világfi, világravaló, világszerető. Deákélet, farsang, pillangó. Farsangol. Szálldogál, viháncol, vigad.
Boldogság: sütkérezik, sétál, elandalodik, fürdik, lubickol, ladikáz, ringatódzik, üdít, üdül, ringat, andalít, megrészegít, legelész, szagolgat, danol, dorombol. Dinnyéz, terít; refektórium, disznópörkölés; fölöz, leszed, leszedeget. Földosztás. Édesedik, remeg, üdvözöl, mámorít; siker, gyümölcs; szabadul, meggyógyul. Sétatér, paradicsom, szabadság, napsugár; ünnep, tedeum, bál, lakodalom, násznép, névnap, szélenyhe, leánykérő, madárdal. Jelzői: fellegtelen, tavaszi, muzsikás, boldogságos, selymes, rózsaszín, illatos, napos, szabad. Mámorító, üdvözítő, reszkető; vidító, kedvébresztő, csörgős, szívélesztő, bolondos. Képtár: angyali üdvözlet, kánai menyegző, gyermekszoba, rózsáskert, dinnyevásár, mézeshét, szüret. Káröröm: "Kedves egészségére!" helyett: "Úgy kell neki!"
Nehézkedvű, hideg, keserű, zordon, rideg. Elkedvetlenül: lelohad, meglangyosodik. Határozó: félkedvvel. A szem: komor, komoran. Járása szerint: kisavanyodik, kisattyog. Kedvetlenül beszél: "dohog elcsavarult orral". Cselekszik: nyögve. Arca: finyorog, fanyarog, fanyarodik, anyalog-fanyalog, fanyarú, bigyerít. Jelzői: méla, ebugatta, kitömött. Vén, komoly, bús, komondor-kedvű, mogorva, szótlan, ízetlen, nyers, kedvefogyott, világgyűlölő, világot megunt. Komolyog, komolykodik, komorkodik.
Un: belefárad, ásít, álmosít, nyúlik, kérődzik. Unalmas: órabillegő, hosszú-levél, kórház, malom-kotyogás, prédikáció. Tollfosztás, felvonásköz, szonáta, vasúti járatrend, vámtarifa, őrtanya, strázsa.
Elkedvetlenül: elízetlenül, ízetlenné válik. Mint aki megkopaszodik. Három napja böjtöl. Olyan volt az arca, mint aki narancsnak vélt citromba harapott. Egyszerre olyanná vált az arca, mint akinek a foga alatt evés közben megvarcan valami. Keserű pilulát nyelt. Mintha szív helyett savanyú uborka dobogna a mellében. Savanyú orrú.
Kedvetlenséget okoz: búsít, keserít, őszít, bánt, békét ront, hibáztat, borsol. Az intrikus: méregkeverő, hírverő; haragot szít, tüzet éleszt, galibát csinál, uszít, bujtogat; elhűt, hidegít; paprikáz, sóz, ingerel; bizgat, bozgat, bözget, felingerel. Rágalmaz, eláztat, gúnyol. Magaviselet szerint: elidegenül, meghűl, meghűsöl, meghűvösül, megnyersül, megkevélyedik, megkérged, megneheztel, elzordonul, becsukódik; megjeged, megjegesedik; jégkéreg, jégmező, jégszobor, jégtábla, jégverem; rákeményedik, rákeményül, rákegyetlenül, megorrol, megmérged; ingerült, háborgó, háborodott, háborús. Mint sündisznó, sertéit felhányja.
Elszontyolodik, elszontyorodik, csügged, bágyad, lankad, szomorúságnak ereszkedik. Fellegzik, fontyorodik, megszótlanodik, szomorodik, megkeseredik, elérzékenyül, fanyalgós, fanyalog, sötétül, kedvefordult, fancsalog, savanyog. Elkeseredik, búslakodik, borong, sóhajkodik. Valaki után: sínyli. Valami után: visszabánkódik. Komikus ok: nem mehet bálba, kukoricafosztásba, fosztókába, fonóba.
Felsóhajt, felsóhajtozik. Rákobrosodik a szerencsétlenség. Képtár: ecet, epe, üröm. Búsuló juhász, kartauzi lengyel. Rúgott borjú. Mint akinek tévedésből ép fogát húzták ki. Jelzői: csillagtalan, bánatos, panaszos, búskomoly.
Elkomorul: morddá válik, búskomorrá; elmogorvul. Elkeseredik: vérzik. Sajol: keserel (megkesereled még). Morgolódik, mormog. Testi jegyei szerint: ráborul, gubbaszt, csügged. Maga gyilkosa. Tréfásan: Mátészalka gyászban van. Szomorú harag oka: megbotránkozás. Jelzői, határozói: borús, világtalan, gyászos, halottas, tragikus, síri, gyógyíthatatlan, életunt, gubbadt, égbe-síró. Képtár: Jeremiás, boldog halál szekere, gyászba vont oltár, Fekete-tenger, kialudt tűz, szomorúfűz, siralomház, rekviem. Megszaggatja a köntösét. Stabat Mater. Gyászének a sírgödörnél. Üldögél a Jeges-tenger partján. Gyászfurulyák szólnak a szívében. Nagypénteki kerep. Gyógyforrás, gyógyfű.
Természet szerint: hegyes-orrú, hepciás, harapós, kaján, szívtelen, vérszívó, lelketlen, nehéz természet, méregduda, morgó, bakafántos, békétlen, epés, akadékos, goromba, kocsis, pokróc, embertelen, indulatos, fullánkos, tüskés, szúrós, férhetetlen, agyaras (irigy, kaján), agyargó. Dercés, zsémbes, kuruc, tűzköves-acélos, kutyazsírral megkent, peszterkedő, szembe-pöndörödő, szembe-penderkedő, gonoszakaró, kérges-szívű, bökős, rúgós. Mérges, mint a borstartó. Házsártos, izgága, garázda. Tigris-szoptatta, marka-köpi, szélvész-eszű, szilaj, fenevad, ragadozó, pokolbeli, vérengző. Ilyenek árulták az emberhúst. Gyógyíthatatlanul gonosz. Áspiskígyó, farkas, varacskos-béka, kígyófészek, hörcsök, patkány, pulyka.
A harag hirtelen kitör: felduzzad, pukkadozik; felberzen, feldurran, felforran, herren, duzzan, herdül, horkan, pattan, hortyan; "a méreg langalja". Nekibosszankodik, nekibőszül, nekidühödik, háborodik, nekivadul, megbokrosodik, kergül; puskapor-ember, tűzláng-ember. "A csúnya ingét vette magára." Forr, fortyan, fortyog (elfűti a harag), kifakad, lobban, káromkodik. Méregzsák.
Kegyetlen: baromi, irgalmatlan; mérgeskígyó, tigris, karvaly, pók; mostoha, hóhér, hárpia; vérszomjas, vámpír; kannibál, tatár, pogány, kőszív, sátán, emberkereskedő, emberevő. Igék: sanyar, kajánkodik, tép, mar, marcangol, nyomorgat, megríkat, nyomorít, megnyegget, nyavalygat, meggyötör, megsanyargat, megkínoz, elcsigáz, koplaltat, megnyúz, nyegtet, sátánkodik, gyötör, felfeszít, tapos, megvakít, nyársal.
Haragos szem: mordékony, farkas-szem, vércse-szem, fagylaló. Tüzel, szikrázik, lángot vet, átszúr. Hogyan néz? Horgosan, görbe-szemmel, pokol-szemmel, bal-szemmel. Rámereszkedik, rámered, horgad.
Hogyan jön-megy a haragos? Nagy léleklobbal, dérrel-durral. Kirohan, robban, felpattan, elkerül. Arcába szökik a vér. Veres, mint a paprika. Duzzog: felfújja magát. Tehetetlen harag. Láncra kötött eb.
A harag lecsillapul: csendesedik, megenyhül, lehűl, meghiggad, meggyaludik, megenyhed. A békeszerző: lecsendesít, elsimít, engesztel, lágyít, kérlel. A harag vége: összebékél, megkegyelmez, megbán. Békejobb, békecsók, békepipa.
Vonzódik: megkedvel. Gondol reá: ír, elérzékenyül, emleget. Kedvez: kedveskedik, megörvendeztet, egyenget. Hogyan beszél róla? Dicsőít. Érint: nyaldos. Mozdulatok: kezet nyújt, kísér, lehajlik. Megkeres, hozzásimul, simolyódik. A szem: elnézeget. A kéz: simogat, cirógat, megsimít, megvereget, paroláz, karol; karba öltekezik, ölel, megölelget, ölelkezik, megcsipked.
Jelzői: családias, barátságos, emberséges, békés, baráti, vak, elválhatatlan, édes-örömest. Szeretett tárgy: ereklye, érem-gyűjtemény. Egybe-lelkezett jóbarátok. Farkas-barátság. Egybe-barátkozik, hozzábarátkozik, pajtáskodik, összenő. Barát, cimbora, könyököspajtás.
Szeret: kedvel, dédelget, ékesít, ékesget. Terhelt iránt: megkönnyebbít, felsegít, véd, megvéd. Távollevő iránt: kérdez, izen, köszöntet. Ellenség iránt: megkímél, megsajnál. Családszeretet: fiahordó, pelikán, vératyafi, keresztfiam, keresztlányom, sógorom. Levél, izenet, posta. Haza- s helyszeretet: fecske, galambfészek, Tisza. Jó: emberséges, szíves, nyájas, érzelmes, vendéglátó, atyafiságos, rokonvér, testi-lelki, testvéri, megindító, békességes, melegvérű. Határozó: testestül-lelkestül.
Örvendezik, tegez. Szavai: cicus, pajtás, drágalátos, mamácska, koma, komaasszony.
Felemel, megkeres, meglátogat. Sajnál: szán, fájlal, megsajnít, szánakozik. Síró iránt: lecsókol, együtt sír. Megnyugtat: nyugasztal, lecsillapít, enyhít. Meggyógyít. Édesít. Vidít: megnevettet. A vigasztalt: megenyhedik, hálálkodik, vigasztalódik, megédesül. Szavai: "oda se neki", sajnálatos, menthető. Balzsam, orvos, gyógyító. A nótája. Harmatos fű, melyre a nap első sugarai hullanak.
Irgalmas, jót cselekvő; jóvátesz; meghatódás. Betakar, betakargat. Javít kézzel: tataroz, tapaszt, megfejel, simít, megfarag, beszeg, súrol. Jóvátesz: megengesztel; fájdalomdíj. Befoltoz, betapaszt, bevarr. Meghatódik: megilletődik, megindul, ellágyul. Jelzők: lágyszívű, kegyesszívű, jóságos, jólelkű, jótékony, balzsamos. Feleségnek: "Kedves csontom."
Ad, szeretetből: ajándékoz, ingyenez, felez, megosztozik, megvajaz, öltöztet, táplál, ruház, segítget, juttat, neki szán, neki ígér, meglegeltet, megjutalmaz, meghálál, megszerez, megörvendeztet, átenged, cseppent, makkoltat, hagy, hagyatkozik, megterít, meghív. Visszaad, megterít, asztalához ültet.
Figyelmes: gyengéded, tapintatos, udvarias, törődik vele, kímél, legyezget, melenget, megvakar, megnyalogat, megvár, hazakísér. Ellát valamivel: felfegyverez, eltart, megnevel, ráaggat, teleltet, patkol, abrakol. Gondoz: bölcsőt ringat, dajkál, megöntöz, megszárít, megszárogat, melegít. Segít: segél, adakozik, átemel. Véd: menteget, óv, pártol, pártfogol, adoptál, takargat, szószol. Meghálál: megszolgál, áld. Méltat: dicsér. Vendégel: elejbe leültet, behív, beszólít, itat, kóstoltat, töm, marasztal, marasztalgat. A javát adja.
Tűr, szeretetből: szível, megfér, meghallgat, megbocsát, áldoz.
Vonzalom: vágyódik, ohajtozik, eped. Flört: súrlódik a legényhez, kacsmarkodik a lányokkal. Enyeleg, évődik. Összeédesedik. Szeretkeznek. Egyesülnek. Járás: "loppal, halk lábon jő", jár utána. A kéz: illet, ölelget. Nézés: rápillant; lopogatják egymást oldalló szemekkel. Két titkos tekintet ütközik egymásba. Int a szemével, kerülgeti a szemével, áhítva néz. Belegyönyörödik, néz utána, visszakacsint, "kinek mi szívében, megtetszik szemében". Magaviselet szerint: megbódul, megittasodik, részegszik, csábul, gyúladozik, olvad, bomlik. Megbódít, meghódít, csábít, játszik; ábrándozik, álmodik, álmodozik, elsóhajtozik. Kötődik. Dal: Énekek éneke. Zene: melódia, gordonka. Emlék: fénykép. Bolondító illat.
Szerelem az eljegyzésig. Epedés: ha távol. Vallomás. Levél, levélvivő. Szívdobogás: szívdobbanás, szívelfogódás. Találka: kakasszó, odavár, bebocsát. Csók; visszacsókol. Beszéd: ujjbeszéd, galambbúgás. Hízeleg: érzeleg, turbékol, elfogódik, megesket. "Kincsem, csillagom, te gyöngyöm, gyönyörűm"; tubicám, micus. Elszöktet.
Viszonzatlan szerelem: elsorvad. Jelzők: tüzes, vak, gyengéd, hevítő. Képtár: gitár, fülemile, tapló, mennyország kulcsa, varázsital, galambszó, madár-házasság (Victor Hugo), mágnes, napraforgó, ikercsillag. Csapodár: kétszívű. Hűtlen.
Becsül: megsüvegel, köszöntget, üdvözöl; elibe öltözködik, elibe fésülködik. Megaranyoz, megszentel, megfényesít, megsikál, súrol, lakkoz. Felmagasztal, ünnepel, bálványoz, felköszönt. Elfogódik. Letérdepel, gyertyát gyújt, oltárt állít. Hogy vélekedik? Érdemel, megilleti; tisztesség, pálmaág; bebalzsamoz. Tisztelet mozdulatokban: mély meghajlás, kézcsók, térdbók; térdre borul, kikísér. Képtár: bálvány, papi köntös, zarándok, aranyráma, koszorú. Extázis, lelkesedés: gerjedez, lángadozik, meghevül, megbolondul, elfut, elgyújt, elgyúlaszt, lobban, ugrándozik, kitüzesedik, kigyullad, buzdul, rajong, részegít, ittasodik. Mámor, bűvölet, varázs; elolvad. Nagy lánggal égő ember, nagy szív.
A meghatott: ellágyul, keserves szemmel néz. A szem: nedvedzik, megnedvesül. Könnybe lábad, könnyben fürdik. "Lábbogó szemeit szegezi az égre." Vért könnyez. A könny: szivárog. Lélegzet szerint: hüppent, szipog. Sírást okoz: nyíkat, rifogtat, ríkat, nyaggat.
A gyermek: szepeg, pinnyog. Elgörbül a szája; elkámpicsorodik. Elpöntyörödik, elfancsalodik, elpityeredik, pityeg, pityog, picsog; sírókáné. Megsiramlik, felsian, felrivakodik, felsivall, felsivan. Nyekeg, nyekereg, nyikog, nyikorog, nyivácskol, nyörrög (nyöszörög), nyahog, nyafog, nyefeg, rívogat, rídogál, sirongál, rívogál, sír-rí. Bőgicsél, bömbicsél, bömbög, bünnyög, kornyikál, orgonál, óbégat, rőköl, merkel, virnyikol (macska?), csukladozva sír, zöpög. Sivalkodik, sikatja a fejét, isít-visít, visongál, sikong, sikít, sivít. Cikog, zokog.
Haragjában: ordít. Kedvetlenségében: pinnyog. Tréfásan: pityerke. "Visít, mint az orgonasíp." "Új húr a bőgőre." Jelzők: keservesen, dühösen, fogát vicsorgatva. A madár: siápol (fiát siratja). A macska: nyavukol, nyivákol, miákol, nyávog, bernyákol. Az eb: vonít, tutul. Más állat: béget.
Sikolt: sikkant, sikkint. Jajgat: jajveszékel, megjajgat. Szárogat. Jelző: szívet-rázón. Képtár: Jeremiás, krokodilus, disznórívás, orgona, nagybőgő, torma.
Szépítő ragok a kicsinyítő ragok. Szépül: színesedik, virágzik, virágosodik, kivirágzik. Szépít: csinol, csinogat, csiszol, finomít, beillatoz, mosdik. Aranyfüst, görögtűz, tűzijáték. Hang: muzsika; megzendül, nászdal, nászinduló, harangszó, zenekar, zenélő óra; zeng-bong, zengedez, cimbalom, hegedű-zengés, üvegharang, halk hegedűszó, selymes hangok. "Szép, mint a hegedűn elhaló hang." Hely: gyep, narancsház, márványoltár, pázsit, szoborcsoport, tündérkastély, fenyveserdő, füves. Pirosló cseresnyefa. Velencei éj. Nyári hegy. Gyémántpor. Olimpusi lakodalom, nászkocsi, édenkert, északi fény. Idő: virágcsütörtök.
Nő: fehérlábú, hattyú, kanári, kerubin, narancsvirág, királykisasszony, bazsarózsa, leányiskola, leányvásár, aranyhal, csipkebokor, cica, májusfa, menyasszony, mirtus-koszorú, nyoszolyólány, orgonavirág, páva, pillangó, szentkép, pünkösdi rózsa, violakoszorú, virágágy, virágbimbó virágország, virágszál, violáskert, pálma, üveghintó, Madonna. Férfi: tekintetes, mesebeli, álomi, nyalka, levente, királyfi, szarvas.
A szép szinonimái: isteni, égi, divatos, bimbós, bájoló, üveg; hímes, imádságos, mennybeli, királyi, költői, koronás, angyali, kristály, szűz, formás, galamb, megkapó, fehérséges, szivárványos, fantázia, tulipános, vasárnapi, virág, pünkösdi, tündéri, boldog, virágos, füves, gyönyörködetes, káprázatos, tündér, gyöngy, felemelkedett, rengő, dalos, fény, mosolygó, selyem, igéző, pipacsos, csecse, rózsa, rózsás, választékos, finom, vékonyhájú, kerti, csillagos, verőfényes. Fenséges: felszentelt, zsoltáros, malasztos, sugaras, szárnyas, szentséges, szentelt, ünnepi.
Pitymallik: virrad, pirkad, dereng, pirkallik, világosodik; kakasszó. Napkelte: arany pávafark, amint széttárul. A hajnal: nyílik, hasad, piroslik, feltündököl, ragyog, szikrázik, fénylik. Fényözön, fénysugár.
A fény hatása a szemre: elvakít, kápráztat. Gyenge: fénydegél, pillog. Változó világosság: "kiviggyan a nap", kicsillámlik, kicsillan, kifénylik, villong, csillog-villog, csillong. Hideg fény: hold, csillag, szentjánosbogár, északi fény (csillagzó fényesség), arany, ezüst, réz, aranyfüst; tükör, jég, üveg, bádog. Csillog, csillaglik, csillagzik, csillámlik, villog, villámlik, ég, villog.
Mesterséges világosság: ablaküveg, ablak, fáklya, Auer-égő, kocsilámpa, magnézium, tejüveg, üvegajtó, üvegfedél. Kivilágít; tükrözik. Momentán fény: égvillanás; pillámlik, illog-villog; kivillan; vasszikra, villanat. Jelzők: sugaras, lámpásos, csiholt.
Fény a sötétségben: "Csillámpol a tűz a távolban." Lámpás, gyertya, mécs, lippancs, olajon úszó mécs, fáklya, csillagfény, patkószikra, hajólámpa, lángoszlop, szövétnek, világítókő, világítótorony, macskaszem, tükör, üstökös.
Mesterséges sötétség: kárpit, pince. Fülnek: éji zene, éji bogár, őr, békaszó, fülemile, légy, kuvik, tücsök, fuvola, tilinkó, kotyogó-malom, őrjárat, "éjnek mélységes csendje". Éji állatok: bagoly, denevér, boszorkánypille, pincebogár, bagolypille, szentjánosbogár.
Hányféle? Forrás, csorgó, vakforrás (folyóban), szökőkút, csergeteg. Zsilip, zúgó-malom. Csereg. Locsog: loccsan, csobban, foccsan, feccsen, focsog. Csurog, csergedez, csoronkál. Bugyog, pezseg, forr, sustorog, zubog, kibuzog. Zuhog, zúg, morajlik. Vízbe ha valami beleesik: poccsan. Nyirok: szivárgás; könnyez, megszivakodik, felszivárkodik, átszüremkedik a kövön vagy a gát alatt; beszüremkedik a pincébe. Verejtékezik, levedzik (a föld), könnyezik, ázalog, ázaszt, csepeg, kibuzdul. Serked, buzog, bugyog. "Elein buzog, közepin pezseg." Gyűlik. Kiöklik a bor a csutora száján. Csorgókút, vízokádó. Csermely, patak, folyó.
Folyamatosság: továbbadja, szakadatlan, szünetlen, untalan, örökkön, egyvontában, egyfolytában, folyton-foly, fogyton-fogy (tanáros: fokozatosan fogy). Egyúttal: egyjárást. Hangra transzponálva: például "a harc tovább folyik" helyett: zajlik, viharzik, dübörög. Örvénylik, gyűrűdzik, megtüremlik, rengedez, rezeg, remeg. Fodorkázik, fodrozik, gördületes. Hullámzik, háborog. Hullámtörő, hullámhegy, tarajos hullámok. Dagad, áradton-árad; hullámok dagadnak. "Nem áradás, csak a szél lenteti a vizet." Árja: sebje, sodra. Tajtékzik: "Habok dőlöngnek habokra."
Szólások: "Csuron víz vagyok." "Veri a víz": izzad.
Öregecske: idős, koros, éltes, élemedett, agg, trötyi, hanyatlott, görnyeteg, napjafogyott, idősecske, bácsi, apó, veterán, pátriárka, aggastyán, agglegény, "fehérhajú vénség". Mikor már az ember... a kezével emeli fel a lábát.
Vénül: fonnyad, hervad, szárad, aszik, töpörödik, kopik, kiagg, megrútul, megszürkül, megagg. Növény: torha (korhadt), purhás, reves, elsárgult, megtaplósodott, kóró.
Feje: ősz, szürke, fehér, kopasz, tar. Paróka. Testi jegyek: fogatlan, vak, siket, rogyadozó, reszkető, remegő, rezgeteg, gyenge, kétfogú, háromfogú, pergamenszín; redő, ránc. Papucs, okuláré, tubák. Termete: eltöpörödött, gornyatag, roskatag. Szeme: apadt. Lába: csiszi-csoszi, lassú-tánc, totya; csúz. Tipeg, botorkál. Foglalkozása: üldögél, olvasgat, templom. Étele: kása. Elméje: gyermekkori, békességes; nem emlékszik, elgondolkodik. Beszéde: eldiskurál, regél, dünnyög, dörmög. Jelzői: óhitű, esti. Örömei: unoka, visszaemlékszik, megifjodik, fiatalos, emleget, jubilál. Komikus: krákog.
Régi: ős. Prima occup: ősbirtok. Állat: gebe, ősvilági, szőrekopott. Bútor: eltöredezik, görbül, hajlott, szúette, ütött-kopott. Ház, építmény: düledék, omladék, rokkant, kidőlt-bedőlt, rozzant, roggyant. Étel, ital: possadt, megavasodott. Papíros, könyv: elfakult. Ruha: foszlott, keshedt, rongy, kopott, molyrágta, koszlott; mállik, foszlik, mosztollik. Jelzők: rozsdás, mohos, avas, ócska, avult, aszú, ósdi, penészszagú, időlátott, időtlen, régies, "divatja múlt", poros.
Haldoklás: végvonaglás, haláltánc; bádogzik a szeme, "felhágtat a halál hidege", eszméletlen, kékül. A halotti inget ráadják. "Itthagyja a ládakulcsot." "Nagy elalvás."
Meghal: elhallgat, tréfásan: megeszi magát; megáll az óra. Ember a halál után: rothad, csontváz, por, porladoz, begyepesedik.
Közmondások: "Cserepén ismerem, minémű fazék volt." "A halál fekete teve, amely minden ház előtt letérdel."
Mindenekelőtt köszönöm azokat a szíves szavakat, amelyekkel X Y megaranyozott, bebalzsamozott. Ha nincs is úgy, bizonyos, hogy ő úgy érzi. Hálásan köszönöm.
Nem hivatalt vállaltam, hanem kötelesség-teljesítést. A föld porát lelkünkről leverjük.
Kazinczyra gondoltam: ha ma él, elfogadná-e? Mért ne lehetne itt egy magyar Athén, magyar Weimar; mért ne alkothatnánk itt is a keszthelyi Helikon mását?
Kis falvakat nevezetessé tett egyetlen ember ottlakta - itt egy csoportja a kultúra munkásainak. Az ország minden városában kellene ilyen kultúr-egyesületnek állnia...
Az újjákelt-alakult Magyarország mindenkit munkára szólít. Az író ne legyen magányos szobában égő lángocska, hanem vigye ki a világosságot az életbe. A háború - mindenkinek többet kell dolgoznia.
Nemcsak Aradé a kultúr-egyesület, nemcsak a vármegyéé, hanem a nemzeté is, s ezért a lángjának nemcsak itt, Aradon kell világolnia, hanem túlsugároznia, mint ahogy a kikötők világítótornya nemcsak a kikötőnek szórja fényét, hanem eléje világol az érkező hajóknak. Az érkező hajók az érkező idők.
A kultúrának - vagy mondjuk magyarul:...... - is állított Arad templomot. A többi templom azonban szétválasztja az embereket, noha valamennyien azt hirdetik, hogy szeressük egymást. Ez a templom egyesíti mindazokat, akiket a többi templom elkülönböztet, noha csak azt hirdetik, hogy értsük meg egymást. Akik szeretik a tudományokat, művészeteket, egymást szeretni is.....
Műveltség nélkül a nagy nemzetek, s műveltségével egy kis nemzet, mint Görögország stb. Az élet csupa nyugtalanság stb., csak két házban stb. Templom, s az a másik templom. Az irodalom, művészet: az élet vigasztalói.
Praktika. Az irodalmi egyesületben legyen bíráló bizottság, amely megválasztja, kinek mi műve kerüljön a Kölcsey-egylet közönsége elé. Ily módon három pont lesz a programom, a második pont szépirodalmi..... S az írói egyesületekbe Erisz almáját vetem.
Hatvanéves jubileum.
Soha semmiféle parádénak előficánkolója nem voltam. Ha vannak értékek a munkáimban, nem az én értékeim, hanem nemzeteméi. Amit Isten nekem erőnek adott, hogy alkossak, nem nekem adta, hanem nemzetemnek...
A (díszpolgárságról szóló) levél értelme: nem születhetik mindenki Egerben, de mindenki lehet egrivé, aki a hazáját úgy szereti, mint akik itt születtek.
Minden egri polgár díszpolgár, s hogy Önök nekem ezt külön papiroson is.....
Eger nevét én letisztítottam a portól, és új aranyrámába foglaltam. A szőlővessző, mely idegenből hozva itt egri tőkévé válik és egri bort terem: én is ilyen szőlőtőke vagyok.
A római polgár címet pénzen is vették, mert ennek a címnek Róma dicsőségében való részjoga volt, mely dicsőség szinte a homlokán ragyogott. Egernek is van dicsősége, amely kell hogy ott ragyogjon minden egri polgár homlokán.
Szegényebbek lettünk megint egy legendával - és gazdagabbak az író kései pályaszakaszát jellemző, egyre meglepőbb ismeretekkel, amiket titkosírásos feljegyzések rejtegettek. S amikor Gilicze Gábor és Gyürk Ottó együttesen megfejtették Gárdonyi titkosírását, 1969-ben, fény derült a rejtelmes-ködös magaslat meghódításának értelmére, azaz: a naplószerű művek immáron megmásíthatatlan és félremagyarázhatatlan tartalmára is.
Ezekből a feljegyzésekből egyértelműen kitetszik, hogy Gárdonyi a tízes években olyan nagymérvű "átállás"-ra készült, amelyről nem kívánt addig a nyilvánosság előtt vallani, amíg meg nem győződik új elképzeléseinek igazáról: módosított eszközeinek értékességéről. Kár lenne tehát csak múló hóbortként fölfogni az önmagát figyelő, fegyelmező vagy az irodalom egészének mozgását analizáló s bíráló stúdiumait.
Ha alkalmasint némi ravaszság, tréfa szorult is eljárásába, titkosírása voltaképp kézenfekvő eredetre, racionális megoldásra vall. A rajzkészsége és a játékszenvedélye is buzdította, erre vallanak - többek közt - a helykitöltő díszítő elemek, rögtönzött képek, "emeletes" illesztések és egyéb "gubancolások". Valóban így rögzítette sok tervét, ötletét, meglátását, művázlatát - mert így kényelmesebb, szórakoztatóbb volt számára.
S történt mindez az egész íróságát mérlegre tevő igyekezete idején, 1906-tól a haláláig. A modernség változó körülményeihez igazított, alapos-csendes önújítási folyamat volt ez, amit - az író fejével gondolkozva - ostobaság lett volna előre kifecsegni, amikor még csak sejthette, de nem tudhatta pontosan, hova vezet s mit eredményez majd a gyakran önmagának ellentmondó kísérlet.
Aki élete nem egy fájó kérdését titokként kezelte, többnyire csak magának merte megvallani a vélt erényeit, hibáit, döbbenetes felismeréseit és "mulasztó" tévedéseit. Mint ahogy Midas király suttogta ki titkait a nádasnak. Azzal a kíméletlen őszinteséggel, ahogy ember csak önmagával, illetve a naplójával beszélgethet. ("Egyszerre látom minden munkámnak az értékét és értéktelenségét, mint valami próbakövön" - vonja le 1916. február 26-i okfejtéséből a következtetést. "1916. március 30. Ma eszméltem rá, hogy több realizmussal kell írnom." "1916. szeptember 17. Ma gondoltam rá, hogy mily kevés karaktert állítok elő, s az élet sok miliője iránt vak vagyok..." "1917. október 1. Bár rég fel van írva nálam, hogy a karakter túlzandó, teljes súlyában csak ma, Dickens életrajzát olvasva értettem meg. A mai nap forduló a pályámon. Lehetetlen, hogy rossz dolgokat írjak többé." "1921. április 3. Találtam, hogy a testi jellemzésben, ha rövid, olyan egy-jegyet kell írnom, amely lelki is... És szinte elirtózva eszméltem rá, mennyire művészietlenek negyven évi munkálkodásom remekei. Nem vigasztal, hogy a többi író is ilyen, de ha van még tíz évem, talán pótolhatom...")
Hogy ezen kívül mi szüksége lehetett még a magányos élveboncolásra, fölösleges kutatnunk. Lehet, hogy az illeme, a szemérme, a még élő kortársak akaratlan megbántásának a gondolata is feszélyezte, számunkra azonban mindezeknél fontosabbak - mert többet mondanak - maguk a szövegek, melyekből az író szuverén világa, nemes erkölcsisége, sanyarú életmódja, filozofáló hajlama, nyelvésztehetsége egyaránt kitűnik. A szűzdohányát dugdosó, pénztől-adósságtól irtózó, papucsos hétköznapisága csakúgy, mint elbeszélő művészetének frissítését célzó s a lanyhulás, rutin, önismétlés ellenszereit kereső reformeri igyekezete és állandó készenléte, mely már-már élet- és pályafordulatot ígér.
Sürgeti az idő: hogy a hátralevő éveit jobban kihasználja. Rég túljutott élete delén, s emlékezteti viszontagságos múltja, "pihenéstelen igavonása" is, jóllehet most érkezett el odáig, hogy nincsenek megélhetési gondjai, s végre saját magával, elhanyagolt egészségével törődhet és - nem utolsó sorban - "magának írhat", régóta dédelgetett elképzelése szerint: többé már nem a pénzért és a "semmi hírnévért". Eltökéli: ha alkudnának újabb műveire, nem enged, inkább "a fióknak" fog dolgozni. A tényekkel való merészebb szembenézésre sarkallja tehát fokozott önszigora - az egyre sűrűbben jelentkező betegségekkel együtt. ("Több van már mögötted, mint előtted..." "Csak a legeslegjobb témáidat írd meg.")
Önismerete különben mindegyik művének lendítőkereke, s ne botránkozzunk meg esetleges hiúságán vagy eltúlzott sérelmein sem. Morfiumcseppeknek nevezett (s ezzel tökéletesen meghatározott) aforizmái részben önfricskák, melyek szellemesen oldják - humorban pácolják - illanó keserűségét, s kevéssel beérő, "borúra derű" vigasztalódását hozzák. Élete árán kiharcolt nyugalom-vágyát, panteisztikus megnyugvását, amiket az öregedés tapasztalatai színeznek át. S ne feledjük el: ha játszik is néha a szavakkal, lelke mélyén idegenkedik minden önáltató mámortól. Az értelem "tiszta világosságáért" száll síkra, amikor az értelmiség számára szeretne "megnyugtató" hitvallást adni - Goethe nagyszerű példáján felbuzdulva. A "forradalomba rohanó" korszak meg-megtörő lendületéből s meg-megalkuvó szelleméből ő az egyetemes lét és az emberi természet megismerésének szenvedélyét őrzi. A morális hanyatlással az akarat szabadságát állítja szembe: a félelmet legyűrő ember az ideálja.
A "személyi szabadság", lelki függetlenség, belső tökéletesedés, bensőséges töltekezés olykor furcsa, ellentmondásos, ám az emberség átmentését szolgáló eszméi vezérlik. A háborús körülményeket egy-egy mondata találóbban jellemzi, mint a haditudósítók "rugalmas" kommentárjai. A szenvedések vámszedőit, haszonélvezőit, a feketézőket ugyanígy, s a háború lélekromboló hatását az "utca hangjának", egy hadislágernek a puszta lejegyzése is frappánsabban leleplezi. Szűkszavúan, de döbbenetes színekkel festi az örökké piszkos, éhes katonákat, akik igáslovak módjára "vonnak fel mindennap egy-egy kocsi vizet vagy fát a várba". (Egyébként a titkosírásos Napló feltűnő töredékességének egyik oka az, hogy volt egy másik, mindenképp tartalmasabb, fontosabb diáriuma is, melyet folyóírással vezetett s Gárdonyi József életrajza őrzött meg sokszor idézett részleteiben.)
És igazi pőreségében áll előttünk ő, aki "soha semmiféle parádénak előficánkolója nem volt", aki nem óvatosságból, hanem demokrata önérzete alapján utasította el a kormányzói meghívást 1922-ben, s ha még valamilyen hivatali állást vállalt volna, mint aminőt az aradiak ajánlottak fel neki a háború alatt, csak a "magyar Athén, magyar Weimar" szervezését és "kötelező szolgálatát" vállalta volna újra. Nyilvánvalóan nem rajta, hanem másokon múlott, hogy erre nem került sor.
A századeleji (nálunk főként a Nyugat, majd Kassák folyóiratai köré tömörülő) irodalmi megmozdulásokat figyelve, Gárdonyi is meghaladta kezdeti ábrázoló módszereit. A hagyományos időrendi építkezés helyett többnyire olyan keretes formákat választott, melyeken belül múlt és jelen okfejtő váltogatásával, párhuzamos vagy egymásba játszó eseményeivel világíthat rá a cselekménynél és a mesénél lényegesebb összefüggésekre, amiket - egyetlen összetett gondolat jegyében - láttatni kíván. A "minél kisebb térfogatú", de "annál szikrázóbb gondolatiságú" elbeszélés izgatja, s már a belépő alak külső jegyeiből (termetéből, arcvonásaiból, nézéséből, hajzatából, járásából, megszólalásából, gesztusaiból) a lelki karakterre utal.
"Az elsőszemélyű elbeszélés akármilyen hézagos, darabos, töredékes lehet" - vallja. - "Mentül töredékesebb, antul inkább érezteti a mögöttes rezgést... Karakterfestés is könnyebb, levegő is igazabb." Nem véletlenül emlegeti Dickens, Emerson, Baskircsev, Nyekraszov, Turgenyev, Dosztojevszkij, Tolsztoj nevét s megoldásait: a szeretet "mindent átfogó", mozgósító erejét fedezte fel műveikben. "A szeretet mértéke a szenvedés" - hajtogatja nemcsak filozófiai tézisként, hanem az irodalmi hatásosság eklatáns példájaként is. Hallatlan energiát fordít a nyugalmas körülmények megteremtésére, de amikor teljesül óhaja, már nyugtalanítja a kényelme: íróságát félti nem remélt szerencséjétől. Családjáért mindent megtesz, magától sok mindent megvon, csak a könyveket nem nélkülözheti rendszeres önképzéséhez.
A saját alkatának megfelelő esztétika körvonalait vázolja fel a Mesterkönyv-ben. Nem teljes és önálló értékű mű ez, félig még az adatgyűjtés állapotát tükrözi. Első, alkalomszerűen jegyezgetett részfogalmazványai az egymást kölcsönösen kisegítő vagy épp a lényeget tömörítő Mesterfüzetek-ben találhatók. Ez utóbbiakból el is kallódott, mégis, miután összeillesztgettük a meglévők mozaikkockáiból az épebbeket, a Mesterkönyv határozottabb váza szerint, esetenkénti hiányaival is izgalmas olvasmány kerekedett ki. Leghangsúlyosabb címszavai (mint a rezgés, szeretet, kedvesség, szenvedély, szenvedés, extázis, ezek hordozói: a karakter, ellentézis, szituáció, miliő, a "rejtett" jellemzés ismérveivel: mint a beállítás, sűrítés, körüljátszás, üvegfal, domináns, pápaszem, játék, képesbeszéd, élőszó) és irányelvei ("Nem a mese a fő, hanem a karakter", "Nem a szemnek, hanem a szívnek", "Az érzésed legyen gyönyörű", "A szenvedő rút a végtelenséggel kapcsol", "Vesd el, amivel nem vesztesz", "Könnyű vonóval lehet csak játszani", "Más szóval a szót", "Szó sohasem mondhat annyit, mint a sejtelem" stb.) akár minden idők számára érvényes, népszerűsítő alapvetésnek is fölfoghatók.
Ahogy az Ányos-hegedű és a Sauret-kották a hegedűművészet ismeretlen világát tárták ki előtte, s rájött a "fűrészelő vonó" helyébe tett "táncoltatott vonó" előnyére, úgy irányították figyelmét a modern világirodalom korszakjelző eredményei új megoldási lehetőségekre. Ha a "karakter-faragás" művészeire gondolt, mindjárt Dickens, Dosztojevszkij, Gorkij neve jutott eszébe; Maupassant-t s Mark Twaint elsősorban "frappáns jellemzéseiért" kedvelte, s Victor Hugót "üvegfalaiért", Ibsent "rögtön-hatásáért", Baskircsevet "csupa-napló" formáiért becsülte. Eszközeit azonban maga válogatta meg; talán semmitől nem óvakodott úgy, mint az utánzástól - látván, hogy az epigonok mennyi kárt okoznak az irodalomnak. Tájékozódott a különböző avantgarde mozgalmakról is; jegyzeteiből úgy tűnik, egyet-mást megértett belőlük, bár alig hatottak rá.
Olykor elhamarkodott ítéletnek, sőt blaszfémiának nevezhetnénk a világklasszisok egy-egy művéről kialakított véleményét. Ám ha végiggondoljuk, be kell látnunk: sok okos megjegyzés vagy nem egészen alaptalan megfigyelés búvik meg a mellbevágó jelzők mögött.
Tudjuk: önmagával éppilyen elégedetlen, cseppet sem elnéző vagy hízelgő. Tisztában van azzal, hogy néha a legkisebb megalkuvás mennyire veszélyes lehet. A legkirívóbb kitétele talán a Goethe Wilhelm Meister-jére utaló, mindenképp túlzó megállapítása, melyet csak annak a tudata enyhíthet, hogy Goethét (egyébként, s különösen az önéletrajzi írásait) nagyon szerette; az Aus meinem Leben egyenesen elbűvölte, s a Faust első részének páratlan tökéletességét, filozófiáját ugyancsak élvezte.
Mottóként is idézte Goethe sorait, sőt kettejük "öröklött" természetében közös vonásokat vélt felfedezni. (Jegyzetei közé írta: "Vom Vater hab' ich die Statur des Lebens ernstens Führen, von Mütterchen die Frohnatur und Lust zum Fabulieren." Vas István fordításában: "Apámtól kaptam alakot s azt, hogy komolyan élek, anyuska víg kedélyt adott, hogy szívesen meséljek.") Ominózus szavaihoz pedig hozzátehetjük: a Wilhelm Meisters Wanderjahre sokak számára csalódást okoz ma is, mit sem tudva azoknak a kritikusoknak az epés elmarasztalásáról, akik azt híresztelték, hogy csak azért írta meg Goethe a remekbe sikerült részek folytatását, mert apja arra szoktatta, nem szabad semmit befejezetlenül hagyni.
Gárdonyi esztétikai téziseinek elolvasása után önként adódik az alkalom, hogy melléjük állítsuk az ez idő tájt született műveket is. Hogy áttekinthessük: mit valósított meg az író a sokszor átgondolt és "csak önmagának" újrafogalmazott irányelvekből?
Kétségtelen, hogy regényszerkezetei a korábbiakénál ötletesebbek, a háborús novellák pedig már-már új műfajt revelálnak, egyetlen lelki konfliktus "elszélesítésével", midőn "táncos papokként" ellentézisükbe kavarja a karaktereket. Az ellentétes szituációk áradatába állítja őket, gyors jelenetezéssel a főszituációig, s gyakran a sejtelmességig fokozott, drámaian tömör párbeszédekkel. Jobban ügyel az "ódközelségre": a levegő, a napfény, a (pórusainkra, idegeinkre, zsigereinkre ható) pára s a szél mozgását követő belső rezdülésekre, a testi bajok és a sokféle "nincs" okozta sérelmekre.
A Természet kalendáriuma mindig kéznél levő segédeszköze - csak segédeszköz, bár egyszer-egyszer megvilágítja az átlényegítés módját, röpke stilizálásaival. Ilyenkor láthatjuk: hogy születhet a közönséges ismeretből is tájba, tárgyakba, növényekbe, állatokba vetített, beleérzett s a miliő hangulatát-színeit erősítő képsorozat. Mert nem téveszti össze a tárgyias, aprólékos-pontos leírást a sematikus-merev leltározással vagy unalmas elsorolással. S ha kell, a "vonó nélküli" hegedüléshez hasonló, "eszköztelen" játék a sajátja: amikor a hangot érezzük dominánsnak. Olyan testi karakterjegyeket keres, melyekből tüstént kivillan az egyén takargatott vonása, lelki baja, leplezett "szégyene".
Küzd mindenféle csináltság (ahogy ő nevezi: csinákoltság) ellen. Akire indulásakor felnézett, Jókai fantáziáját már nemcsak szenvtelennek, hűvösnek, de egysíkú, egyoldalú ábrázolásnak is érzi, csak angyallá és csak ördöggé formált alakjai miatt. A múló divatot szolgáló íróktól (mint Szomaházytól, Herczegtől) s más vonatkozásban Szabó Dezsőtől is eleve viszolygott. Nem ismert áthághatatlan műfaji szabályokat: regényeibe szervesen illesztett riportelemeket és esszéisztikus betéteket.
A Szunyoghy miatyánkja is elsősorban a bravúros szerkezetnek köszönhette messzehangzó fogadtatását, mely az 1916-os év majdnem páratlan könyvsikerének szólt. Keletkezéséről Gárdonyi folyóírásos naplójában ez állt: "1913. július 8. A pozsonyi temetőben egy fiatalembert találtak. Pisztoly hevert mellette. A mellén seb. Mellette egy könyvem, s rajta ceruzával ez a jegyzet: Ez a könyv csaknem visszatartott az öngyilkosságtól. Nem írta az újság: melyik könyvem volt az. De én mindjárt arra gondoltam: hogyha ez a könyv csaknem visszatartotta a maga meggyilkolásától azt az embert, írhatnék talán olyan könyvet, amely bizonyosan megtartja sokakban az életet, hiszen csak azt kell megvilágítanom, hogy a fantázia zavarja meg a halálra keseredettek elméjét. Beállítok egy embert az élet legnehezebb forgói közé, s felvértezem a fantázia ellen való küzdelemre, a fantáziának a filozófiai megismerésével. Megbecsüli a fantáziát, míg kellemes, de rátipor, mihelyt kínzó: az értelme mindig erősebb."
Transzcendentális mozzanatok köznapian reális esetekkel keverednek itt, de Szunyoghy Dániel "emberfeletti" ereje nem éppen a filozófiai tudatosságában rejlik. Schöpflin Aladár - sok dicsérettel adózó kritikájában - mellesleg a jellemrajz hibáira tapint rá, mondván: sokkal érdekesebb lett volna ez az ember, ha életfölötti ereje csakugyan meg volna magyarázva. De nem tudjuk elhinni - teszi hozzá -, hogy az ily mélyen érző férfi oly könnyedén le tudná vetni egész életének összeomlása miatti fájdalmát. Valóban - az is meggyőzőbb lenne, ha Szunyoghy vitalitása egyszerű és természetes érzéseiből következne, hisz az ideák, álmok világában bizonytalanul mozog, hiába állítja az író végletesen sok gyötrelem, lelki megrázkódtatás elé. Ennyi nagy csapást értelemmel nemigen lehet elviselni.
Viszont nagyon elmés a keret, mely a cselekmény két egyformán erős ágát - az utazási élményen át - egységbe fogja. Külön-külön is kitölthetne mindegyik egy regényt, így azonban még érdekesebb. Az expozíció a detektívtörténetek izgalmával felér, bár a mélyebb életregényre, Szunyoghy sorsára koncentrálunk, s nem a detektív nyomozásának eredményére vagyunk kíváncsiak.
A hosszú hajóútra egybezárt emberek szívesen beszédbe elegyednek, felkeltik egymás iránt az érdeklődést; kiöntheti hát panaszát egy túlontúl sokat szenvedett lélek is a hasonló sorsot mímelő, civilként mutatkozó rendőrtiszt előtt. S a bravúros fogások betetőzéseként, a valódi tettes kézrekerítésével, illetve Szunyoghy ártatlanságának bebizonyosodásával egyszerre oldódik fel a kettős cselekmény okozta feszültség, beleértve a háború miatti tragédiák mint szokatlan-új emberi viszonylatok motiváló részleteit is. És - mint messziről, szaggatottan hallatszó harangszó a szélben - felcsendülnek újra Gárdonyi ifjúkorának legtisztább dallamai...
Az 1920-as keletű Ida regénye szintén a visszájára fordított helyzetek játékos-merész alkalmazásával emelkedik ki a kései művek közül. Cselekményébe szinte háromszor vág bele Gárdonyi, mint aki a témái közül válogat, de a hármas expozíció egyikét sem mondhatjuk fölöslegesnek. Ahogy Balogh Csabát, az újságírói becsület bajnokát, bemutatja, megszólaltatja, gondolhatnánk még a mikszáthi probléma felújítására: az ősi földdel, nemesi múlttal való elkötelezettség és a polgári törtetés erkölcsi konfliktusára.
De ezt a helyzetet új erkölcsi magatartás kiindulópontjává teszi az író. Csaba elől a testvériesség példája, a húga iránti önfeláldozás erőpróbája, valamint művészi ambíciói zárják el a dzsentri tipikus életformáját. Mint egy megszállott készül festőnek és szobrásznak, de lefogja kezét rokonsága, különösen földbirtokos sógorának könnyelműsége. Hogy húgát kimentse a cifra nyomorúságból, házassági hirdetés révén pénzt szerez számára. S a későbbiek során már saját életcélja és hivatástudata ütközik össze antihumánus cselekedetének emlékével. Érdekházasságát csak olyan gázlónak tekinti, mely talán szerencsésen átvezeti a mocsáron. A feszültséget tovább fokozza Gárdonyi azzal, hogy a festő próbaidőre elnyert társaként a zárda lélekölő légköréből kikerült lányt állítja.
Ugyanilyen lendületes-eleven a jellemek kibontása. Balogh Csaba portréja színesebbé, sőt érthetőbbé válik azáltal, ahogy múltbeli életét megismerjük: az üzleti információból. A zárdából kicsapott Ida lázító keserűsége pedig azzal lesz elhihetőbbé, pontosabbá, hogy kitárul előttünk a naplója, kusza soraival. S ezek után "magától pereg minden", a müncheni művészvilág bemutatása is - a zárdai élet kiáltó ellentéteként. Ida érthetően idegenkedik élete párjától, bár a súrlódások közt lassan "valami más" is rezdül. A névleges házaspár barátkozásából titkolt szerelem éled, sok finomsággal, hamvassággal. Ida nem meri magának sem bevallani sokáig, hogy szerelmes, mert attól tart, "férjének" van igazi választottja, Csaba pedig hazatérésük után, Pesten döbben rá arra, hogy nem tudna már "felesége" nélkül élni, sőt dolgozni sem. Így képzelte és valósította meg Gárdonyi - pályája végén - a lelki karakter megmintázását.
Párbeszédei az élőszó erejétől hangulatosak, megkapóak; lágyabbak, keményebbek vagy humorosabbak aszerint, ahogy a helyzet kívánja. A miniatűr megfigyelések és a filozofikus tartalom "keverésére" ügyes megoldás az agglegény-elbeszélések regényszerű keretbe vont füzére. Megesik, hogy a csattanó kedvéért le-letér a mélyebb motiválás útjáról, mint A pék órája című történetben is, máskor elidőzik a kamaszos lelkendezések, szerelmi sóvárgások ecsetelgetésénél, bár mindezek a korra, a miliőre, továbbá a szereplő típusokra is jellemzőek.
Az agglegény-elbeszélések fő erényei a beszéddel való jellemzésben - s ezen belül a nyelvi leleményekben - mutatkoznak. Mindig másképp és másképp. Az agglegények röviden vagy hosszan mesélik el párválasztási kalandjukat, álmaikat és csalódásaikat: ahogy "kinek-kinek a tésztája nyúlik". A báró egyetlen kijelentéssel beéri, azt is csak dadogja. Mások a szemléltető képek, rögtönzött hasonlatok mestereinek bizonyulnak. A váratlan mozzanatot például így érzékeltetik: "Elhőköltem, mint a kutya, mikor macska köpi szembe." A belső vágyakozást így: "Csurgott a nyála, mint a juhászkutyáé, mikor a gazdája szalonnát eszik." A lelepleződést: "A macska hiába tagadja, hogy megette a tejfelt: rajta van az orrán." A megismerés megtévesztő körülményére mondják: "Messziről elefántcsontból faragott virágnak tetszik a pattogatott kukorica is." A gerinces ember az ő szemükben "bükkfa derekú", a könnyen barátkozó "mindjárt-cimbora", a szenvtelen olyan "józan, mint a vizeskancsó". Az azonos érzelműek vagy hasonló szemléletűek gondolatai "egy tengelyen forognak". A csodálkozónak "elnyílik a szeme", a dacosé "elvillámlik", a haragosé "elvillan", a meghatódóé "elvizesedik". Kifogyhatatlan a hangutánzó szavak választéka: az őszi bogár dala "pri-pri", a fecskéé "csivikelés", az éji bogár "eldöndül" a fejek fölött; a vékonyan folydogáló víz "csuronkál", a hajópadló deszkáihoz verődő hullámok "pluttyognak"; a kocsis "meggyihikeli" a lovakat, a cimbalmos "pimpegeti" a húrokat, az ijedt madár "fölburran a bokorból".
És most lapozzunk vissza Gárdonyi szinonima-gyűjteményének bemutatott részleteihez: mindjárt nyilvánvaló, mi volt írói szótárának a gyakorlati haszna. "Csiszoló táblául" szolgált, a nyelvi választékosság biztosítására. A nyelvész könnyen átláthatja, mi ebből a korabeli nagyszótárakból átvett és mennyi a saját teremtmény. (Néhány forrást maga Gárdonyi is megjelölt: Szinnyei József Magyar tájszótár-át, Simonyi Zsigmond és Szarvas Gábor közös munkáját, a Magyar nyelvtörténeti szótár-t, nagyrabecsülte Szily Kálmán kutatási eredményeit.) Egyet azonban világosan kell látnunk: Gárdonyi szinonimái nemcsak rokon értelmű szavak, hanem a különös szituációkra is utalnak, melyekhez egyes figurák jellemzési képzete társul. A "használati utasítást" tehát komolyan kell venni: "nem piacra", hanem "az íróművész számára" készültek fogalomkörei, ha bárki használja - használhatja - akár napjainkban is.
Megfigyelhetjük, hogy az Isten rabjai megírásától kezdve milyen nagy gondot fordított Gárdonyi a stílus árnyaltságára. Szorgalma és újító energiája akkor is megbecsülendő, ha törekvése inkább csiszolást jelent, mintsem új minőséget képez. Megragad minden lehetőséget, hogy méltó legyen a "szó művésze" kitüntető címére. 1916-ban a Nobel-díj magyar várományosaként emlegetik nevét a kritikusok, épp nyelvi teremtményei, gazdagsága alapján, melyet az írótársak nagy része is elismer.
"Ó pénzből újat!" - talán ez a mondása, önbuzdítása jellemző rá a legjobban. Így stilizálja át többször az Egri csillagok-at, majd az Isten rabjai-t is az 1920-as kiadás alkalmából, de tartalmi, szemléleti és szerkezeti lényegükön nem változtat. Az Egri csillagok szerkezetét ugyan egyre avíttasabbnak találja, s karakterrajzait egyoldalúnak érzi, ezért tömörítéseivel feszesebbé - balladisztikussá - hangolja a mesét, gyorsítja ütemét; amit lehet, még párbeszédesít. Mondatai egyszerűsödnek, tisztulnak, mégis hatásosabbak, izgalmasabbak a fülnek; a külsődleges látványosságoknál többre becsüli már Gárdonyi a "mögöttes rezgést".
Az 1908-ban kiadott Isten rabjai-t nemcsak addig a "legjobb magyar történelmi regénynek" tartja Szerb Antal - a korrajzi hűség, a nemzeti karaktervonások és a megjelenítés plaszticitása alapján, hanem stílusát is mint "mintaszerű magyar nyelvet" emlegeti, ha egyébként némi fenntartással kezeli is az életművet. Kétségtelen, hogy Gárdonyi nyelvművelői törekvése a század első évtizedében vált mind tudatosabbá. A táji színeket (főként az élőbeszéd ízeit) szinte tudományos igénnyel hasznosítja.
Szókincsének gazdagsága nem csupán a szavak választékosságában nyilvánul meg, s nem is csak a ritka variánsok, néprajzi és más kuriozitások alkalmazásában, hiszen semmi feltűnési mánia vagy zsonglőrködés nincs abban, hanem inkább a szavak súlyának, hangulati-tartalmi árnyalatainak megfelelő pontosságra törekszik. A személyes-konkrét szituációhoz és a jellem sajátosságaihoz, belső tartásához, érzelmi állapotához, észjárásához illeszkednek igéi, szokatlan jelzői vagy képes határozói. S még a kopogós, száraz tőmondataiban is felfedezhető valami meglepő törékenység, rugalmasság, báj.
Történelmi regényeiben az archaizálásnak csak elenyészően kevés nyomát találjuk. A mesélő karakterisztikus hangütése az ábrázolás sokféle nehézségén átsegíti. Az Isten rabjai meséje is ily egyszerű-könnyed eleganciával kezdődik: "János kertész víg ember volt. Szerette a névnapokat, disznótorokat, lakodalmakat. Meg is hívták a fejérváriak minden alkalommal. Egyszer azonban, hogy hazafelé dülöngött, belekapaszkodott tréfából egy paripának a legyezőjébe. A paripa oldalba rúgta. Attól fogva János kertész nem volt többé víg ember."
De a mozdulatok gyakoriságának kifejezése sem ismétlő leírásokkal, hanem a szinonimák váltogatásával történik. ("Tekingélt", "szemei pillogtak"; "a szíve lükögött", "eldobbant"; "megrökkent"; "kiszemlélődik az ablakon", "végigunakodja" az ájtatosságot stb.) Jancsi - a gyermekded lélek - naiv álmélkodását több helyütt a túlzó modorral jellemzi: "Téntaszagot lehelt ott (mármint a lektor szobájában) még a fal is." "Sohase mosdott szorgalmatosabban. Sohasem öltött örömestebb ruhát." Amikor inni adhatott Jancsi a királylánynak: "Nem sugárzott boldogabb emberre az égi nap azokban a percekben." S amikor bekandikál a konyha ajtaján, mit lát? "Hát egy ménkű nagy hal hever egy hosszú asztalon."
A sandít-nál mozgalmasabbnak találja Gárdonyi a sandalít tartalmát, s ezzel a sandítva közelítő lopakodás játékosságát sejteti. A felhág a létrán igés szerkezetnél ugyancsak többet és "másabbat" jelent a felhágdos gyakorító alakja. A sietve határozónál összetettebb és hangsúlyosabb a sietést, a hamar helyett a hamarost, a szüntelenül helyett a szünettelenül variáns. Az andalgott helyébe okkal-móddal lép a sandalgott (sandítva andalgott). Aki másba kezd, "másfelé fordítja a szekere rúdját". A megfagyasztotta igealak korántsem azonos értékű a kékre fázlalta jelentésével, különösen ha ellentétes színeket jelöl mindjárt: "A hideg kékre fázlalta Jancsinak a kezét és pirosra az orrocskáját."
Gárdonyi színes szavainak értékét (szemléltető erejét) a gyermek olvasók jobban érzik s méltányolják, mint a felnőttek. ("Tovább lohajtott"; a barátok "dödögnek" a cellák során; valaki "beletop" a sárba, a "pocsétába"; a madarak "csirikolnak"; az eső "csöpögdögél"; a piaci nép "bözsög"; Jancsi egyszer "elpöntyörödik".) A kicsinyítő ragok, képzők szerepe természetszerűen megnő az elbeszélésben, illetve az adott környezetben. A kicsinyítés, becézés a gyermekek világára és az együgyű, naiv szemléletre egyaránt jellemző. ("A konyhaajtóban ül... Előtte csertőke, a tőkén deszkácska." Egy "icipici kis lencsikét" fedez fel Jancsi Margit hamvas bőrén. "Az udvar harangocskája másodszor is csendült.")
Mértéktartóan elegyíti a dunántúli ízeket (mint a "verrad", "majd belenyősz") az alföldi öző vagy a tiszántúli nyelvjárás jellegzetességeivel. (Az özés szegedi emléke. "Édösdedön seppög"; "ösmeri a bötüket"; tiszántúli a "kimegyen".) Olykor az alakok származáshelyére, múltjára is utaló kitételek ezek.
Gárdonyi nyelvi újításai persze nem mindig hibátlanok. Például a grammatikánkban rejlő analóg lehetőségeket eltúlozva használta a jövevény mintájára a növevény-t, a gondolkodik példájára a tünőködik alakot az Isten rabjai-ban, s a vigadoznak helyett választotta a virányoznak bizonytalan képzetét. S kissé nehézkesnek vagy a kelleténél homályosabbnak tűnnek ma már az olyan kifejezések is, mint a tél-túl, sajolja, bizonyozik, elszűnt a beszéd. Mennyivel frappánsabb, hangulatosabb - a fölösleges szóbeszéd jellemzésére - az ugyancsak gárdonyias szóhasználata "zsilipet vetett a végevárhatatlan szóáradatnak"!
Óhatatlan torzítás lenne hát, ha - valamely ötletes építkezésén vagy a nyelvi értékeken örvendezve - eltúloznánk most Gárdonyi kései esztétikájának jelentőségét, széles körű világirodalmi tájékozottságával együtt. "Fundamentum csak a karakter s ütközése lehet" - ismételgeti makacsul, aztán rajtakapja magát: lám, megint elfeledte, amit már tudott, megtanult a saját kárán. Maradandónak vélt sikereit és "megérdemelt", kudarcait vizsgálván, "silány" munkáit szégyellvén önmaga előtt, vázlatba foglalta a saját testére szabott drámaelméletét is, de az 1909-ben bemutatott Falusi verebek után nem írt több drámát! Mint ahogy verskötetet sem adott ki 1904 után, Kosztolányi rajongásig vitt buzdítására sem, pedig úgy beszélt mindig a versről, mint a műfajok királynőjéről, aki mellett mindenki eltörpül, s jobb, ha elhallgat.
Úgy látszik: a kor nagyszerű vívmányainak és elvetélt próbálkozásainak szorítójában rájött arra, hogy saját képességeiből mire telik s mire nem futja, önmagát ismételni viszont - márcsak az Egri csillagok s drámái közül A bor nem lanyhuló sikere miatt is - fölösleges. "A népnek cselekmény kell, a nőknek szenvedély, a műértőnek karakter" - konstatálja némi malíciával, fájóan s kissé lemondóan, de nem zárkózik el attól, hogy "mindenki kedvére" tegyen - mintha legyintett volna már tegnapi kifakadására, panaszolkodására, hogy "csak a meséjéért" értékelik, szeretik. Tény, hogy nem a misztika öröméért írta műveit, mint állították némelyek, s nem is az eklektikus teóriák nyíltabb vagy áttételesebb szüremlésével hódította meg olvasóinak többségét. A gyermekeket, ifjúságot mindenekelőtt a meséjével, a romantika fogásait sem mellőző beállításaival, a felnőtteket léleklátásának erejével, vagy ha úgy tetszik: érzelmességével - bárhogy nyilatkozott később eszközeinek értékrendjéről. Például A láthatatlan ember változatlan keresettségének fő oka is narrátor hőse - Zéta - gazdagon áradó meséjében, személyes hangvételében és természetes-közvetlen egyszerűségében jelölhető meg, jóllehet az író a mesének csak olyanféle mellékes szerepet szánt, mint "mikor a szobrok talapzatát virággal ültetik körül"; "a gyermekek és a nők a virág iránt érdeklődnek, a komoly ember a szobrot nézi".
Bárhogy vélekedett erről Gárdonyi, nem volt miért szégyenlenie a mesét, mely nála egyszerre több funkciót tölt be: biztosítja a kompozíció egységét, ugyanakkor - az emlékek megjelenítése során - teret enged a történelmi helyzetek és a szerelmi bonyodalom, dialógusok és monológok töretlen váltogatására. Jól látja az elsőszemélyes elbeszélések előnyét: hogy a saját lelkén szűrhet át minden mozzanatot - anélkül, hogy kívülről szólna bele a dolgok menetébe. A személyes élmény mindig ott munkál a teremtő fantázia mélyén: líraibbá, rezgőbbé varázsolja a mesét, sűrűbbé teszi az atmoszférát.
Mindezt jól tudta, jól alkalmazta Gárdonyi. Joggal neheztelhetett hát azért, hogy egyesek még a nagyregények után is csak kedélyes anekdotázásnak fogták föl leplezett társadalombírálatait, holott idillek helyett már a tragédiák ábrázolása iránt vonzódott, s rég kinőtt Jókai és Mikszáth szárnyai alól. Ady joggal állapította meg, róla szólva, a Nyugat számára rehabilitálva 1912-ben, hogy "megnyergelte" és "megszelídítette a magyar anekdotát" s elkezdett valami mást, váratlanabbat és merészebbet.
Titkosírásos feljegyzései elárulják: ha valaki hatott - hathatott - még rá, az orosz "naturalisták", akikkel rokonszenvezett: Turgenyevvel, Tolsztojjal, a fiatal Gorkijjal, s Emersont tartotta a hozzá legközelebb álló lelki rokonának. Mégis, Adyn kívül bizony nemigen beszéltek az "új Gárdonyiról", aki bonyolultabb jelenségeket fedezett fel már az emberi természetben, s a huszadik század szellemi erőfeszítéseit követve, olyan összetettebb érzelmi-gondolati folyamatokat állított művei középpontjába, melyek a modern ember tájékozódási igényével, biztosabb tudásával és gyakoribb kételyeivel, kérdezéseivel találkoztak.
Az orosz regény irányát éberen figyelő kortárs, Vogüé mondotta, hogy az új kort "nem valami ritka zseni nevén fogják nevezni, hanem a mikrobák után", mivel a "végtelen kicsiny képzete nem volt még soha ily eleven". Helmholtznál, Büchnernél, Leibniznél csak metafizikai és matematikai értelme volt a parányi végtelennek; a mikroszkóp érzéki erővel mutatta meg a "mikrokozmoszban rejlő makrokozmoszt". Általánossá lett használata pedig nemcsak a biológia tudományában nyitott új lehetőségeket azzal, hogy az addig nem látott, sejtekből felépülő világot hozta közel, de szinte valamennyi szellemi mozgalom érdeklődését felcsigázta az élő világ természetrajza iránt. Az irodalomban - többek közt - az ember szociális és nemzeti, egyéni és kollektív "determináltságára", alkati és tudati sokoldalúságára, ellentéteire, megütközéseire terelte a figyelmet.
A tudományos igény, a tények tisztelete és "józan szemlélete" sürgette ki - a romantika ellenhatásaként - Taine pozitivizmusát, amit Gárdonyi is sok szóra méltatott, összefüggésben a természettudomány új eredményeivel. Zola a maga programjában a regényírást is tudománnyá akarta tenni, ehhez gyűjtötte "document humaine"-jeit. A "kísérleti regény" az ő szemében: "a metafizikai ember tanulmányozása helyett a fizikai-kémiai törvényeknek alávetett", továbbá "a környezet befolyása által meghatározott természetes ember vizsgálata", mely Gárdonyitól sem állt távol. Volt ugyan egy "közbülső" iskolája Renan személyében s művei hatásában. (Renan könyvei közül a botrányt, csodálatot, üldöztetést egyaránt kiváltó Jézus élete a Gárdonyi családban mindig kézen forgott.) Renan az egyházellenes Michelet lobogó pátoszú, érzékletes, színes elemzéseit szándékoltan hűvös, a puritán tényekre hagyatkozó "független" összegezésekre cserélte. Felismerte, hogy a vallások társadalmi és történeti képződmények, de mint "relatíve igazakat" nem vetette el, sőt az emberi zsenialitás megnyilvánulásának tekintette, s mint egyénileg formálható morális értéket fogadta el. Furcsa módon mégis stílusa finom árnyalataival, táj- és hangulatleírásaival (s nem filozófiájával) készítette elő a talajt a jövő impresszionizmusa számára.
A magyar naturalisták, akik közt huzamos ideig élt és működött Gárdonyi, a közvetlen tapasztalatot állították modellül maguk elé. Igaz, a különböző egyéniségek meg-megkérdőjelezték az ábrázolás hogyanját; sokan a részletekre (a részletek hűségére) helyezték a hangsúlyt; de különben is kevés az átfogó igényű mű, szinte uralkodó műfaj még nálunk a novella. Az epika kereteinek lazulását olyan kitűnő tehetségek életművének "szétfolyása" jelzi, mint Gozsdué, Thuryé; a folyvást perelő-lázadó Tolnai Lajos vallomásait a meghasonlott lélek indulatai törik meg. A "városi" irodalom jogait sürgető Iványi Ödön figyelmeztetése - a századfordulón - majdnem pusztába kiáltott szó, évek múltán szerencsére kiderül: nem csupán egy stílusirányzat elismertetéséről esett szó, hanem sokkal inkább a realizmus folytonosságáért folyik a küzdelem. Tömörkény szociografikus pontossággal "kottázza" a tanyavilágot, Móra Ferenc szíve minden melegével rajzolja a kisembereket; Thury markáns drámai színekkel fest, Krúdy a képzelet és az álom melankóliájával jellemez. Mind külön-külön világ. Gárdonyit - a realizmus anekdotikus és lírai változatai után - a flaubert-i lélekrajz vonzza, érzelmes mélységeivel. Kortársai közül sokan azért tisztelték Gárdonyit, mert "a dekadencia korában" (így mondták) vissza mert nyúlni az egyszerű, közvetlen, természetes élethez.
E megállapítás azonban csak féligazság: inkább a kezdő íróra, mintsem az öreg Gárdonyira érvényes.
Az utolsó esztendők tapasztalatai a saját sorsának, egyre magányosabb-zártabb életmódjának a felülvizsgálatára is késztették a parádés külsőségektől menekülő s "csak műveinek élő" írót. Mintha a tanítóságban megőszült, de még a falusi nép körében forgolódó embert látnánk, aki a panaszkodókat mind meghallgatja, tanácsokat osztogat, korhol és vigasztal. Tiltakozása az ember hitét, jövőjét féltő panaszként hangzik fel. Háborús tárgyú elbeszélései közül azok a legjobbak, amelyekben illúziókat rombol: a körmönfont hazugságokat leplezi le. Az éhínség és dőzsölés képeit szembesíti: a gyárosok zsebéből súlyos bankókötegek lógnak ki, a katonák zsebe üres; a királyok koronáján gyémántkövek fénylenek, az elmaradott falvakban védtelen, lerongyolódott páriák élnek. Gárdonyi - a maga módján - egy képzeletbeli világ törvényszéke elé állítja az igazi bűnösöket, ül statáriumot felettük.
De a Pesti Hírlap-ban közzétett novellák sem egyszerűen spekulatív alapon jöttek létre. A háború kirobbanásának, majd a front szörnyűségeinek híre Gárdonyi magányába elemi erővel csapott be. Ő, aki már alig mozdult ki Egerből, vonatra szállt, hogy tulajdon szemével győződjön meg az igazságról. A fővárosban és az Adria partján, ahová hirtelen eljutott, látta a rémítő káoszt, a pántlikás katonák elszabadult mámorát. Így születtek meg kitűnő persziflázsai: a Krisztus bankója, Virradat előtt, Szenvedni akarok, Statárium a másvilágon. "A szeretet mértéke a szenvedés" - jegyzi fel újra és újra. "A kész szépet adni nem virtus... A rútat tedd széppé" - koncentrál a nehezebb feladatra.
A szenvedés vallásának orosz íróapostola, Dosztojevszkij mondatja ki egyik hősével, Zoszimával, a szent öreggel: mindenki bűnös mindenben, mindenki szenved valami miatt, ebben áll az ember egyetemessége, sorsközössége, s aki alázattal vállára veszi a keresztjét, megtalálta élete "titkos értelmét". Gárdonyi "krisztusi szeretete" korántsem ennyire misztikus, sőt reális társadalmi és történelmi körülményekre vezethető vissza.
Egyik utolsó, alig ismert elbeszélésének hőse a "boldog halál szekerén" utazó, jóságos-öreg kallólegény, s vitapartnere - a gyilkos kéményseprő - a feslett világ megtestesítője. És kettejük véres összeütközéséből nem az éteri tisztaság és becsület lovagja kerül ki győztesen, sőt hiszékenységéért, függetlenségéért életével fizet. Így tágul ez a remek novella az ellentmondásos, irracionális életforma fájdalmas-kesernyés bírálatává. Féja Géza 1943-ban leírt megállapítása találó: hogy Gárdonyi "őszinte tusakodó volt, nem kímélte magát, az igazságai jobban érdekelték az életénél, s ez a folytonos vívódás, a végső megoldásnak ez a szüntelen keresése művei fölé nő és visszasugárzik műveire is."
