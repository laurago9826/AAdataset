(Az »Ember Tragédiájá«-nak ujonnan felfedezett része, mely az eredeti kiadásból véletlenül kimaradt s amely a Keppler- és a Tower-jelenet közé volt ékelve. Madách Imre utólagos jóváhagyásával kiadjuk.)
Fényes helyiség a New-York irodalmi kávéház földszintjén. Elől asztalok és székek, könyves- és újságos-polc. Pincérruhás férfiak sürögnek-forognak. Olvasásba és írásba elmélyedt vendégek. Egy kis lány ibolyát és Pesti Futárt árul. Az ablakokon keresztül széles pászmákban süt a Nap. Távolról Kar énekel: eleinte alig hallhatóan, aztán erősebbé válik, mintha közelednék a hegyek felől.
(Ez a szó: »Holnap«, lassan újra beleolvad az általános zúzásba és a Kar szózata a távol hegyekbe vész. Ádám, mint vidéki szerkesztő, Lucifer, mint könyvügynök, hirtelen megjelennek a bejárat mellett, egy asztalnál. Lucifer leülteti Ádámot.)
A duhaj (egy csomó sovány és pattanásos arcú fiúnak a fején ül, akik szabályos időközökben átköpnek a szembenlévő asztal csészéibe):
(Nagy röhögés. Politzer feltápászkodik. A színész megszorítja a nadrágszíját és fogadja az üdvözletüket.)
Kád:
Hallja, ne dumáljon nekem, mer' a szájára ülök. Ha tud valamit valakiről, akkor beszéljen, tíz kroncsiig tuti, másképp steigoljon innen a sárgába.
Szósz (a szociálfilozófus, Ádámhoz):
Az, hogy itt egy külvárosi, hogy úgy mondjam nyelvgörbe képződik, az egy kultúrjelenség, amit kultúr-csavarodásnak nevezhetnénk. A fajiságnak egy talaj-rétegeződése szemlélhető az effajta kifejezésekben, mint »dumálni«, meg »steigolni«. Bomlott kultúréletünk nő-példányai és hím-egyedei mintegy csúcsgörbéi ennek a fajiságnak. Különben pedig, úgy hallom, ön jambusokban beszél: ez egy jellemző kultúrjelenség. Ön egy elfajult kultúregyede, hogy ne mondjam kultúrparazitája ennek a kornak: az első csimpánzság jellege önben elfajilagosodott és holmi gondolkodási és értelmi sallangokat vett föl. Ön egy kultúrcsimpánz.
Nézze, barátom, ezekkel nem viszi sokra, három korona kapcsán, ami hihetőleg a zsebébe van. Ezeknek a forinttalan dolgoknak már lejárt az ideje. Na, akar egy koronát?
A drámaíró:
Alászolgája. Adja át üdvözletemet tisztelt barátjának, aki egyébiránt nagyon hasonlít Hegedüs Gyulához. Ki az?
A drámaíró:
Látja, kérem, a dolog nagyon egyszerű. A kitűnő Madách érdemeit különben méltányolva, úgy veszem észre, uraságodból eddig mégis egy kiadást tudott csak kipofozni. Vallja be, én nagyobb sikerrel alkalmaztam önt. Ön nem tehet nekem szemrehányást. Ha azonban az ön barátja tovább is folytatja támadóhangú előadását: akkor rögtön beleegyezem kiadóm sürgető óhajába, mire önt lefordítják angolra s így nem szólalhat meg többé ebben a darabban, melyet magyar nyelven adunk elő. Hát gondolja meg. Alászolgája.
(A karzaton ül a modern »Nyaggat« című revü szerkesztője, mint Tudós, fehér köpenyben. Anyák gyermekeiket hozzák elébe. Éppen egy gyermeket tapogat.)
Szerkesztő (megnézi):
Nem jó. Versekhez nem ért, azt már látom. Hanem maga biztosan kitűnő zenekritikus. Maga zenekritikákat fog nekem írni. Érti?
Szerkesztő:
Ne beszéljen. Én azt jobban tudom, hogy maga mihez ért. Azonnal üljön le s írjon egy zenekritikát. Mars.
Szerkesztő (Luciferhez):
Maga ne zavarja az ebadtát. Hagyja dolgozni. Magában különben egy olyan neo-primitív költőt sejtek. Maga üljön le és írjon valami gyerekverset. Érti?
Egy kis fiú (fürgén Ádámhoz szalad):
Ne tesszék félni, majd én szedítet madánat, csak ilja szépen, hogy a toloratura énekelész szetszuál-psziholódiai alapon intáb medlátász dolda és nem medérzészé...
A kis fiú:
Udan, mada tehetszéttelen majha, mada pajalititnok, mada akarja az apját tanítani? (Kiveszi kezéből a tollat és tovább írja a cikket. Több hasonló fiú közeledik.) Pincéj, egy adad anyatejet, pohájba. (Gyermekek köldökzsinórokon ugrálnak. Nagy zenebona.)
Egy álhirlapíró (felrohan a karzat másik lépcsőjén, lefelé kiabál):
De hát persze, mondom nektek, hogy szerkesztő! Az a másik, az a sánta niemand, az a kiadó. Csak gyertek. (Megrohanja Ádámot.) Szerkesztő úr, egy rövid kéziratot hoztam.
(Körülveszik, kéziratokat nyujtanak át. Ádám kétségbeesetten kapkod, fuldoklik. Végre bemenekül hátul egy helyiségbe. Lucifer utánaveti magát. Elől egy széken ül Fleur Noire, mint agg ruhatárosnő, harisnyát köt. Ádám lihegve és zavart szemekkel megáll.)
Születtem a Külső Szerecseny-ucca 34. számú házban, fönt az emeleten a 119. ajtószám alatt, a lichthóf közvetlen közelében.
Atyám ugyane háznak az uccára nyíló homlokzatában jónévnek örvendő kalmár volt: sajtárúkkal és más tejtermékekkel űzött állandó és kiterjedt kereskedést; a ház majdnem minden előkelőbb ajtószámával és lichthófjával üzleti összeköttetésben állott: - még az akkori jóhírű Goldberger-családnak is szállított naponta két és félliter pasztörizáltat a 32-es alá, félliter külön, akiknek pedig cselédjük is volt.
Atyámat Krausz S. N. Robin-nak hívták: zsenge gyermekkoromban a második emeleti gangon éppen ezért »der, der verfluchte, ist der Robin's Sohn« jelzéssel pofozott a házmester; innen neveztem magam később Robinson-nak.
Sorsomat éppen az döntötte el, hogy tejkereskedésünk volt: itt tanultam megismerni és megszeretni főelemem, a vizet, mely később elhatározó fontosságúvá lőn életem folyásában. A tejeskannák előtt üldögélve sok, sok vizet láttam magam előtt: - óceánok és tengerek lebegtek szemeim ködében. Igazi tengerészvér folyt ereimben: gyűlöltem és megvetettem a hitvány kis édesvizeket.
- Hallom, Móric, te ganef, - szólt spanyolul atyám - hogy nem akarsz mosdani.
Ekkor könnyekben törtem ki és mindent bevallottam neki: hogy mennyire irtózom a nyomorult édesvíztől és hogy csak a tenger végtelen keserű hullámai felé vonz minden vágyakozásom.
- Majd adok én neked keserűvizet, - mondotta ősz atyám portugál nyelven. - Takarodj a szemem elől!
Ezután elmondotta, hogy fivérem néhány év előtt éppen olyan makacsul vágyakozott a keserűvíz után, mely őt addig hajtotta, míg végre is elhajtotta az atyai háztól. Hajósinassá lett, de a balsors átvitte őt Budára, ahol a Lukács-fürdőbe került és most tyúkszemvágói rabszolgaságban sínylődik.
Boldogtalan fivérem sorsa könnyekig lágyította atyámat: zokogva rúgott hármat a fenekembe és kért, hogy térjek jó útra.
Megigértem neki és néhány napig igyekeztem elfojtani magamban a rossz gerjedelmeket. De természetünkön nem tehetünk erőszakot. Nekem is csak alkalomra volt szükségem, hogy vágyaim újult erővel törjenek ki belőlem ismét és ez az alkalom nem váratott magára soká.
Egy napon lejött az emeletről Brechmittl s ekként szólított meg:
- Te srác, gyere stülni.
(»Stülni« óportugál nyelven - járkálni, járni, járókálni, járadozni. Ballagi: Nagy Szótár.)
Kisétáltunk a Dob-uccába, ahol azután a fiatal Brechmittl elmondta, hogy le akar menni a Dunapartra, ahová tudja az egyenes utat. Bennem egyszerre feltámadt régi ábrándom, melyet Brechmittl hajhúzással és fülcibálással még csak jobban szított. Nem tudtam ellenállani részint a vágynak, hogy álmaim tárgyát, a nyílt vizet végre megláthatom; részint pedig Brechmittl mancsának, mellyel elől a hajamat fogta.
(»Mancs« óportugál nyelven: Manche, manches, csatorna, csatornázni, csatorázni, csatákozni, csatos cipővel lóbálni, lófrálni, lóbak. Átvitt értelemben: erdei nyünyüke, papi gefrence, valakivel gefrencét ugratni, becsapni, gőzturbina. Ballagi: Nagy Szótár.)
Elhatároztam, hogy elhagyom szülői házamat: ifjú, bohó fejjel belerohantam a világba. Vajh sokszor megbántam azután, mindenki a maga szerencséjének kovácsa, más kárán tanul az okos, tiszteld életedet, hogy hosszú apád és anyád legyen a földön.
Nagy kóborlások után végre leértünk a Dunapartra és én megpillanthattam a végtelen, tajtékos vizet, melyet inkább találtam tajtékosnak, mint végtelennek. Lent a hajóállomáson nagy sürgés-forgás volt, a karcsú, héttonnás propeller-fregatt ott himbálódzott már a láncain.
- Jerünk a fedélzetre, - mondotta nekem Brechmittl - most nem kell fizetni, aztán gyorsan leszaladunk, mielőtt megindul.
És a csalfa álbarát hátbavágásokkal felcsábított a propeller-fregatt fedélzetére. Bámulva néztem a tárgyakat és bámészkodás közben nem vettem észre, hogy Brechmittl eltűnik oldalam mellől. Heves, északi szél fujdogált. Megfordulva, egyszerre csak kifeszített, négyszögletes vásznat pillantottam meg, mely a kéményről lelógó madzagra volt erősítve s melyet a szél feszesre duzzasztott ki.
- Felhúzták a vitorlákat! - kiáltottam ijedten. - Itt maradtam a hajón!
Egy hosszú, vékony ember állt mellettem. Azonnal megismertem a kapitányt. Kissé csodálkozva nézett rám.
- A vitorlákat? - kérdezte. - Mer' ha ezt a zsebkendőt tetszik gondolni, amit szárítani...
- No ja, már látom, hát persze, - mondta bizonytalanul. - Tudom én, mi egy hajó! Hát igazán azt tetszik gondolni, hogy ez egy vitorla!
- Természetesen.
- Akkor jó, - kiáltott és büszkén vágta ki mellét. - 'Sz én is mindig azt mondom, de nem hiszik. Parolát, fiatal barátom. Vén tengeri medve üdvözli ifjú kartársát. Ön megért engem. Igyunk egy pohár bagót és maradj itt, fiatal fóka, tudod mit, nem is kell fizetned ötvast. Hollá, hollá, fel a vitorlákkal, ki a vízre, a vízre!
És karjára kapva, nagyokat táncolt örömében. Közben erős füttyentés hallatszott és a hajó megindult.
A kapitány rumot hozatott és leülve a fedélzeten, régi viselt dolgairól mesélt nekem, hajótörésekről, viharokról, hajókról: - borzongva hallgattam elbeszélését.
Így utaztunk sokáig a part hosszában, azután beljebb merészkedtünk. A kapitány azonban kissé sokat talált inni a rumból, s este, mikor elváltunk, a lépcsőn lefelé menet egyszerre éles rázkódás rántott ki szobámból. Felugrottam és lerohantam a fülkébe, ahol elterülve láttam feküdni a kapitányt.
- Mi az? - kiáltottam rémülten.
- Bevertem a fejem, - nyögte ő - léket vertem ebbe a koszos fejembe.
- Léket? - kiáltottam rémülten. - De hiszen akkor süllyedünk.
Bután nézett rám.
- Gondolja? - kérdezte.
- Hát nem tudja, kapitány úr, hogy ha a hajó valahol léket kap, akkor elsüllyed.
- Akkor is, ha a kapitány kapja a léket?
- A kapitány és a hajó: egy.
Gondolkozott.
- Mit csináljunk? - kérdezte.
- Azonnal be kell ugornunk a vízbe, hogy úszással próbáljuk megmenteni életünket.
- Beugorni?
- Igen. Először a kapitány úr, azután én.
- Nem! - kiáltotta tisztán csengő hangon a kapitány. - Akkor rosszul ismer engem. Egy kapitány utoljára hagyhatja el csak a hajót, bár ott kelljen pusztulnia is! Csak ugorjon maga. Bátorság, bátorság! És nagyot lökött rajtam. Mit volt mit tennem, belevetettem magam a bőgő vizek közé, melyeket inkább vizeknek, mint bőgőknek találtam.
Rettenetes érzés volt. Azonnal tisztában voltam vele, hogy életemnek fordulópontjához érkeztem. Olyan dolog történt velem, amire nem számítottam, s amit nem éreztem még soha: egész testem a szó legszorosabb értelmében, nedves lett. Ez a különös folyadék, melyet eddig csak atyám tejeskannáiban láttam, s amelyből itt annyi volt: belefolyt a zsebeimbe és mindenütt hozzámért, akárhogy lökdöstem el magamtól. Körülöttem, mint már említettem, bőgtek a vizek és a hullámok oly magasra ugrottak fel, mint egy torony, különösen ha tekintetbe vesszük, hogy egy torony egyáltalában nem ugrik.
Kétségbeesetten gondolkozni kezdtem, s eszembe jutott, hogy De Foe szerint én most úszással mentem meg életemet. Hogy úszni hogyan kell, azt tudtam. Egyszer atyám boltjában, egyik tejeskannában láttam egy svábbogártól: gyorsan mozgatta a lábait és közben büdös volt. Nem fontolgattam tovább, gyorsan mozogni kezdtem: a többiről nem kellett gondoskodnom.
De már az első mozdulatnál irtózatos rémület fogott el. Kitűnt, hogy nem nyujthattam ki lábaimat, - mert azok beleütköztek valami keménybe, ami sáros volt. Kezeimet próbáltam kinyujtani: de azok is beleütköztek. A következő percben a hasam is beleütközött.
Rettenetes pillanat volt. Hiszen, villant át agyamon, ha folyton beleütöm a lábamat és kezemet, sőt hasamat a fenékbe, akkor nem tudok úszni és ha nem tudok úszni, menthetetlenül elpusztulok. Végem van.
Buzgó fohászt küldtem a mennyek urához, aki meghallgatta szavamat. Rövid félórai kapálódzás után egy sötét tárgyat láttam úszni felém a vizen: valami deszkaféle lehetett és aggódva vártam, elég lapos lesz-e, hogy ráülhessek. Az ég meghallgatta könyörgésem: Hangay Sándor összes költeményei voltak egy kötetben, ára 2 korona.
A távolból sötéten és szikáran meredt felém egy rengeteg tömeg körvonala: valami sziklafoknak néztem. Csakhamar odajutottam és kezem egyenletes, pázsitnemű fűszálakba kapaszkodott bele. Kimásztam és végigfeküdtem a parton. Elaludtam és ebben a helyzetben töltöttem az éjszakát.
Másnap reggel a kelő nap ébresztett fel, talpraugortam és első pillantásom a vizekre esett, hogy látom-e még a propeller-fregattot. Ó igen, láttam még: véghetetlen messzeségben, elérhetetlen távolságban lebegett a láthatáron, már majdnem a budai part mellett volt. Fedélzetén megpillantottam a kapitányt, amint balszeme fölött éppen egy mitesszert nyomott ki és zápfogával bajuszáról lerágott egy sörtét. Búsan integetett felém és odasúgott nekem, hogy nem vittem-e magammal véletlenül a rumosüveget.
Szomorúan fordultam meg és elindultam, hogy megismerjem a vidéket. Már néhány lépésnyi út meggyőzött róla, hogy tropikus, egzotikus növényzetű, valószínűleg afrikai vidékre kerültem. Különös, egzotikus virágok, óriáspálmák, rengeteg, páfrányszerű erdőbe fogadtak mindenfelé. A legkülönösebb az volt, hogy a virágokat nem lehetett letépni: szívósak és nyúlósak voltak, mintha vászonból lennének és a szárukon végig gummi volt. Mikor az egyiket megfogtam, utána festékes volt a kezem.
Mindig csodálatosabb, tarkább növényzet vett körül. Egy órai út meggyőzött róla, hogy szigeten vagyok, egészen kerekalakú, különös, lakatlan szigeten, melynek közepéből kerek, lapostetejű fensík mered ki, rengeteg erdőséggel és tropikus növényzettel borítva. Állatokat eleinte nem láttam. A part hosszában gátszerű töltés húzódott végig, körül az egész szigeten: e töltés hosszában mohhal bélelt barlangokat láttam, amint elhaladtam előttük.
Törtem a fejem, mely vidékére a világnak vetett ki végzetem. Földrajzból csak a Kalahári-szigeteket ismertem: úgy emlékeztem, hogy ott pingvinek vannak. De nem tudtam, hogy kinéz egy pingvin. Az egyik barlangból egyszerre borzasztó ugrással barna, hegyesfejű fenevad vetette rám magát: nyakamba harapott, hogy felordítottam. Azonnal felismertem a Bolhus Budapestus nevű állatot: még volt annyi időm, hogy a kezemben hordott Hangay-kötettel fejbeüthettem: a Bolha széthasadt koponyával zuhant a földre.
És ekkor, egy fordulónál hirtelen óriási, fényes gömb ötlött szemembe, amely a domb lejtés oldalából látszott kigömbölyödni. Vele szemben a domb túlsó partján óriási, hegyes dárda állott ki tíz méternyire a talajból.
Most megértettem mindent és szívemet kétségbeesett tompaság töltötte el. Igen, szigeten voltam: egy megfeneklett szárazföldrész felszínén, mely valamikor, diluviális időkben itt ragadt s a víz nem tudta magával vinni. Amelyet a tudósok női kalapnak neveznek.
Leültem a sziget egyik felére és kalapommal letakartam a másikat: kinyujtottam lábaimat is, melyek valamibe beleütköztek, amire fel is raktam őket: - tekintve, hogy kissé rövidlátó vagyok, lábaim végét már nem vehettem ki tisztán; a messzeség ködébe veszve folytak be azok a vizek láthatárának vonalába és így igazán, nem tudhattam, mi az, amire rátettem őket.
Közben eszembe jutott keserű sorsom és két nehéz könnyet töröltem ki orromból, míg egyszerű, gyermeki lelkem keseregve idézte vissza a multak boldog ábrándjait.*
- Ojvej, ojvej, uu-u-u! - siránkoztam, az annyira kedvelt automobilok tülkölését negélyezve. - Miért hagytam el szüleim házát, ősz atyám szelíd feddő pofonjait. Most itt vagyok, távol idegenben, mindenki a maga szerencséjének kovácsa, égre követ ne dobj, mert magad esel bele, mindenütt jó, de legrosszabb otthon.
- Miért tetszik úgy jajgatni? - kérdezte egy hang mögöttem.
- Hát ne jajgassak, - mondtam dühösen - most itt vagyok egy teljesen elhagyott szigeten, egyedül, mutterzéle egyedül, mindenkitű felaszn. És még azt mondja, hogy ne jajgassak.
- Hát hogy akar maga egy Robinson lenni? - folytatta a hang. - A Krepecné zsúrján akar maga egy Robinson lenni? Vagy vasárnap este a Buzalka tánc- és illemteremben akar maga egy Robinson lenni? Vagy premierelőadás után a színházi ruhatárban akar maga egy Robinson lenni? Az persze, hogy egy Robinsonnak egyedül kell lenni. Azért Robinson.
- De mit csináljak? - kérdeztem.
- Először is: ne törje a fejét. Azért vagyok én itt. Én a »Robinsonokat Kellékekkel és Kannibálokkal Felszerelő Részvénytársaság« képviselője vagyok. Van szerencsém a következő cikkeket ajánlhatni.
Ezzel a hang kinyujtotta kezét és egymásután rakta elém a tárgyakat, amiket megnevezett.
- Hát mit akar uraságod, - dühösködött a hang - hát meddig akar itt maradni? Egy Robinsonnak egyszer csak muszáj kannibállábnyomokat találni. Igen ajánlom ezt a vörös lábnyomot, tucatonként...
- Hagyja abba, - mondtam - nekem nincs pénzem.
- Ne tessék aggódni, - mosolygott szívélyes kézdörzsöléssel a hang - már elküldtük a számlát a kedves tatának.
- Szent Jeromos! Hát mi lesz velem?
- Urasága itt fog robinsonkodni, míg nem jön valami kannibál.
- De mit csináljak én addig?
- Tőlem kérdi? Hát elmélkedni fog. Az ember ilyenkor elmélkedik.
- Mirül elmélkedjem?
- Tudja mit, - mondta a hang, zsebrevágva az árjegyzéket, fejére csapva a kalapot és begombolva a kabátját - elmélkedjék, hogy mért választották be Róka Pált a Petőfi-társaságba. Ajánlom magamat, legyen máskor is szerencsénk.
Ezzel a hang el is tűnt.
Szomorúan felvettem a Robinson-egyenruhát, a 227-es számú szőrkucsmát húscafatokkal, működésbe hoztam a pókot és leültem elmélkedni, hogy miért választották be Róka Pált a Petőfi-társaságba.
De nem jutottam eredményre. Bús egyhangúságban teltek az órák és fogalmam se volt róla, mihez kezdjek. Három napi elmélkedés után végre nem bírtam tovább és »Boldogtalan asszony« címre a következő kérdéseket intéztem a Pesti Hirlap szerkésztőségébe:
Tisztelt szerkesztőség!
Néhány nap mulva megjött a válasz.
Boldogtalan asszony, 218. 1. Sokan, vajmi sokan törték már fejüket azon, ha vajjon lehetséges-e őszinte, igaz és nemes barátság egy férfi és - mondjuk - egy nő között. Engedje, hogy a kételkedők álláspontjára helyezkedve felsóhajtsunk Szomaházy Istvánnal: ki tudja! Mi csak sejthetünk. Tisztességes asszonynak egyaránt nem ajánljuk férje távollétében az ilyesmit. 2. Majd utánanézünk. Alba Nevis álnév alatt ő maga ír. 3. Igen. 4. Egyelőre még ő se tudja. 5. Lehetséges. 6. Erre a kérdésre a »Mindennapi Problémák«-ban fog felelni a bölcs Kádi.
Egy reggel kijöttem a barlangból és gyorsan összehajtogatva, bedugtam a tokba. Nagyon melegen sütött a nap, lementem sétálni a partra. De már az első fordulónál kővé meredt minden hajamszála és kiütött rajtam egy hideg veríték, habbal, minden nélkül.
A plüs-pázsiton, lábait a vízbe lógatva, ült egy borzasztó kinézésű vadember és egy szövetkezeti igazgatót evett. Az igazgató már félig meg volt éve, csak derekától kezdve lefelé a fejéig lógott még ki a kannibál szájából és dühösen hadonászva magyarázta ez utóbbinak, hogy ő azokat a részvényeket még áprilisban átadta és hogy hagyják őt békében, mert rágalmazási pert indít. A kannibál azonban hidegen rágalmazta tovább és csak a kezével, egy könnyed mozdulattal jelezte, hogy nem tud felelni, mert tele van a szája.
Vízáthatlan eternit-kővé meredve, szemléltem a rettenetes jelenetet. E percben azonban észrevett a kannibál és egy hirtelen slukkal egyszerre lenyelve a szövetkezeti igazgatót, egyenesen felém tartott. Rémülten futásnak akartam eredni, de ő megelőzött.
- Péntek? - kiáltottam elfúlva.
- Igen, - felelt ő - tizenharmadika, déli tizenegy óra. Tizenkettőkor zárjuk a lapot. Addig meg kell írnom ezt a cikket is.
- Mit akar tőlem?
- Semmit. Egy interjuvicseket. Nincs revicsek. Ne féljen, tata. Én kérdezek és maga nem felel.
Egy darab papírt vett elő és sorba bejegyezte a kérdéseket:
Másnap »A Nap«-ban a következő cikk jelent meg:
Nyavalya piszkosság az, ami itt nálunk végbemegy, helyesebben, végbe vánszorog. Felhívjuk a kormány figyelmét arra a hallatlan, piszkos slendriánságra, hogy immár évek óta fővárosunk kebelén egy eredeti, igazi Robinson tartózkodik, aki minden szubvenció nélkül sínylődik felelősségteljes és nehéz állásában, anélkül, hogy a főváros részéről bármely támogatásban részesülne. De persze, ezeknek az uraknak semmit se jelent az, hogy milyen idegenforgalmat csinálna nekünk ez a nagy, önzetlen ember, aki nemes naívságában elhatározta, hogy ennek a mi redves, rohadt kis fővárosunknak némi érdekességet kaparász össze. Hanem a talpfákra van pénz. Robinsonokat támogatni nincs. Hát a báttaszéki vasúttal mi lesz?
A cikknek megvolt a maga hatása. Az érdeklődés minden oldalról megindult: a reporterek kezdtek felfülelni és naponta több interjúnak kellett alávetnem magam, ami, visszavonult életemre való tekintettel, eleinte meglehetősen fárasztott. De az eredmény nem maradt el.
A következő héten ugyanis megjelent arcképem a »Tolnai Világlapjá«-ban, alatta ezzel a cikkel:
»Olvasóinknak bemutatjuk itt az első magyar származású Robinsont, aki már évek óta tengődik elhagyatott, magános életet szép hazánk gyönyörű folyójának, a Dunának egy elhagyatott, ismeretlen szigetén. Közben erdei sóskával és citrommal táplálkozik és megnyugvással várja, míg egy hajó arra vetődik és megmenti szerető szüleinek karjai közé. Vadállatok bundájából készült ruhája van és facipője. Szakálla már annyira megnőtt, hogy keresztülnőtt a saját fején. Képünk a kitűnő államférfit abban a percben ábrázolja, mikor szakálla éppen nő: a kereszttel jelölt rész a szakáll, a másik a Robinson. A kép sarkán levő piszkosszínű folt a nagy gondolkodó szüleinek karját ábrázolja, melybe szeretettel várják őt vissza, mint olvasóink fentebb látták. Itt jegyezzük még meg, a mult számból megint kimaradt, hogy a bolha tulajdonképen tízszer olyan erős, mint az elefánt, mert az elefánt nem tudna tízszer olyan magasan, ugrani, mint a bolha, ha bolha volna, amint címképünk ábrázolja.«
Az ismertetés feltűnést keltett. Kezdtem divatba jönni. A zsúrokon rólam beszéltek az emberek és a »Vegyes« rovatokban viták indultak meg, hogy mennyit eszik rendes körülmények között egy normálisan fejlett Robinson és hány évig él a pingvin. »Az Ujság« karácsonyi körkérdésére: »Lehet-e tisztességes nőnek szeretni egy Robinsont?« válaszolnom kellett. Kalapomat és ruhámat kitették a Holzernél: néhány nap mulva megjelentek az első hús-cafatos női szőrkalapok a Kossuth Lajos-uccában és divatba jöttek a facipők is. Robinson-láz kezdte izgalomba hozni Budapestet. Egy napon megjelent nálam a »Nyugat« szerkesztője és felszólított, hogy próbáljak egy verset írni nagyhírű lapjába, aztán esetleg tarthatnék felolvasást a Royalban.
Elfogadtam a felszólítást és két verset írtam, egyet a »Nyugat«-ba és egyet a »Hét«-be.
A »Nyugat«-ba:
A »Hét«-be:
Verseim általános, titkos feltűnést keltettek, senki se beszélt róluk, de mindenki dühös volt. Felolvasást tartottunk a Royalban óriási közönség előtt; előadtam, mily szomorú és reménytelen a helyzete egy Robinsonnak, aki egyedül és elhagyatva él az emberek sokaságától távol és akit nem ért meg senki. A felolvasást robinzongora kísérte. Ötezer koronát vettünk be.
Visszatérve a szigetre, már messziről egy épülő, hatalmas arányú palota favázának körvonalait pillantottam meg. A »Finom Robinson«-hoz címzett szálloda volt ez, mely ezer szobával és gázfűtéssel most alakult a sziget északi csúcsán. A prospektus szerint kissé fáradságos szerepet szánt nekem a vállalkozást kiaknázó részvénytársaság.
Délelőttönként két órára bekerített nagy térségre szabadon elő vezettek: - a korlátok mellett ilyenkor már érdeklődve tolongott a Lipót- és Belváros műértő közönsége. Nekem egy barlangból kellett kijönni, teljes felszerelésben, hosszú, fehér szakállban, vad kifejezéssel néhányszor szomorúan körüljárni, közben elmondani Pakots József által e célra írt és pályadíjat nyert »Ó mily egyedül vagyok« kezdetű monológot. Ezután a szálloda libériás szolgája két csinos, faragványokkal díszített fatörzset nyujtott át nekem, melyeket addig kellett dörzsölnöm, míg meggyúlnak; ez volt a legnehezebb, mert sokszor már előbb meggyúltak. Póketetés és más apróságok fejezték be a hivatalos órákat.
Ezért a munkáért járt nekem a szállodában egy csinosan berendezett szoba, koszt, fűtés, világítás stb. Eleinte meg voltam elégedve, de később, mikor nagyobb lett a forgalom, mindenfélét követeltek tőlem, körülszaladgáljak furcsa hangokat mondva közben és égő fatörzsekkel dobáljak, melyeket szájammal kellé elkapnom. Vadembert is kellett adnom, ebbe nehezen tudtam belejönni. A prospektus szerint mindenkinek, aki a belépőjegyet befizette, joga volt engem megtapogatni: ezek aztán emléktárgyakat vágtak ki a ruhámból és ősz, bozontos szakállam fürtökre tépdesték.
Januárban állt be a válság. A társulatnak ugyanis ebben az időben oly jól ment már, hogy általános irígységet keltett mindenütt. E hónap elején azután vakmerő konkurrencia támadt fel ellenünk: a szomszédos Szunyog-szigeten ellen-Robinsont léptettek fel, klerikális programmal. Az új Robinson bejárta, a vidéket és mindenféle újításokat ígért: - friss szigetet, olajjal szagtalanított barlangot, rendes személyzetet vademberekben és egyebekben és tisztességes svéd dörzsölő-fadarabokat.
»Robinson és Vidéke« címen lapot indítottunk, melyet az Első Magyar Leszámítoló Robinson támogatott s melynek szerkesztésével engem bíztak meg. Az érdeklődés óriási tömegeket csalt ki szigetünkre. Terjeszteni kellett a fürdővendégek részére szánt telepet: - a számomra bekerített térséget mindennap szűkebbre kellett összehúzni. Egy napon az »Ó mily szörnyű az egyedüllét« című monológot sem tudtam már rendesen elmondani, mert oly kicsi volt már a hely a korlátokon belül, hogy gesztikulálás közben folyton beleütöttem a kezem a zsúfoltan szorongó tömeg orraiba és több szemet kivertem. E napon elkeseredve mentem fel az igazgatóhoz.
- Így nem mehet tovább, - mondtam - hiszen nem tudom már kinyujtani a lábaimat. És ez a folytonos lárma, ez a rettenetes sok ember tönkretesz. Állandó ideglázban élek, nem birom ki így. Egy percig, egy percig akarok, akarok csak egyedül lenni, egyedül... ó!... egyedül...
És sírtam.
Az igazgató savanyúan vonogatta a vállait.
- Micsináljak magával!
Igaz, mit tehetett, fájó szívvel furakodtam vissza a tömegen keresztül robinsonságom sivár tanyájára - de már későn volt. A barlang körül egyáltalán nem lehetett már helyről szó. Ki akartam dugni a fejemet, a sokaság feje fölött - de a kezeimet már nem nyujthattam ki. Kinyomtak, keresztül nyomtak a korláton, lepréseltek a partról, belegyömöszöltek a vízbe.
A szigeten nem volt már számomra egy talpalatnyi hely!
Zokogva úsztam ki a pesti partra. Végigrohantam az uccákon, egyetlen zugot keresve, ahol egyedül lehetek... Be szerettem volna bújni a kanálisba, fel szerettem volna mászni a telegráfdrótra - minden hiába!
Egy ásító, sötét kapu nyílott meg előttem, hűvösség csapta meg arcomat. Körülnéztem: - tágas, boldog üresség fogadott mindenütt, megkönnyebbülve, hörögve sóhajtottam fel és leroskadtam a földre... Aztán fölvetettem szemeim.
Egy ősz, fehérszakállú aggastyán állott előttem egy magaslaton és hajlongott.
- Hol vagyok és ki vagy te? - rebegtem.
- Én Mihájlovics Ödön vagyok, - felelte bölcs mosollyal az agg. - És ez a Magyar Királyi Opera egy »Eliana« előadása.
Hosszú, tompa kongás búgott fel szavaira - az óriási helyiség zúgott és búgva remegett, mint egy titáni tengeri kagyló. Megkönnyebbülve, hosszú sóhajjal terültem el a földön és kiadtam nemes lelkemet egy kötetben, az Athenaeum kiadásában, ára három korona.
- Appardon... szabad?
-: Kérem, parancsoljon... nincs elfoglalva...
- Köszönöm.
-: Kérem.
- Appardon... szabad ezt az újságot?
-: Tessék.
- Ööö... tetszik tudni, azért mondom, az apróhirdetések miatt...
-: Kérem, tessék.
- Nagyon kedves... Csakhogy itt léghuzam van.
-: Igen...
- Csakhogy nagyon tele van a kávéház. Nincs más hely.
-: Igen.
- Nekem, őszintén szólva, nagyon mindegy... Itt is jól érzem magam. Fő, hogy az apróhirdetéseket elolvashassam...
-: Eee... igen. (Olvas.)
- Az ember bejön a kávéházba, leül és olvas, - nem igaz? Én egyedül érzem magam a legjobban... engem ne zavarjon senki, én se zavarok senkit. De Pesten nem tudnak az embereik diszkrétek lenni... Pesten mindenki személyeskedik, leül az ember mellé, elmeséli az élete történetét, mintha az valakit érdekelne... nem igaz?
-: De bizony, kérem, igaz.
- Na, úgy-e. Máskép van ez, kérem, külföldön. Londonban két év előtt, márciusban voltam, tetszik tudni, kataszteri hivatalnok vagyok, ki voltam küldve a banktól, mondom az anyósomnak, kicsit süket szegény, na, mondok, jól van. Hát mondom, Londonban az emberek tudják, mi a személyes diszkréció. Mert úgy-e, kérem, mit érdekel engem egy másik embernek a baja? Például, mit érdekli önt az, hogy én miért böngészem az apróhirdetéseket?
-: Hehe... bizony, mit érdekel.
- Na látja, úgy-e, azért mondom. Nem szabad tolakodni az embernek a személyes dolgaival. Hát én nézem az apróhirdetést... Ön itt mellettem ül és néz... és passz. Diszkréció. Ez kérem, a diszkréció. Önt esetleg érdekli, hogy én miért nézem az apróhirdetést. De ön ezt nem kérdezi és én nem mondom meg, mert ez esetleg nekem egy személyes ügyem, amiben nekem diszkrétül kell eljárni, mert tessék elhinni, például a nők csak a diszkrét embereket szeretik. Például vegyük ezt. Miért van nekem olyan nagy sikerem a nők körül? Na. Hát mert a nők tudják, hogy diszkrét ember vagyok és ez a nőknek, tessék elhinni a legfőbb. Hogy ők nyugodtak lehessenek, hogy én nem fecsegem el a dolgot a barátaimnak, nem adom tovább, nem csinálok pletykát, - mert tessék elhinni, a hírnevükre nagyon vigyáznak a nők. Most például, tessék ezt venni, hogy példát mondjak. Itt van nekem például egy nőm, egy nagyszerű, fess, molett, barna úrinő, de ez nem fontos. Hanem kérem, mi a fontos? Úgyebár a diszkréció a fontos? Na már most. Ez az én nőm egy férjes nő, akivel mi találkahelyeken szoktunk összejönni. Már mostan, ha én ennek a nőnek leveleket írok, mint más fiatalemberek teszik, úgyebár, mit tesz az ő marha férje? Az ő marha férje, ugyebár, felbontja a levelet és minden kiderül. Azért vagyok én egy okos és diszkrét ember. Az én leveleimet nem látja meg ottan, náluk. Engem maga nem lát oda elmenni, felmászkálni, bemutatkozni a családnak, mint más fiatalemberek teszik. Engem marha férj nem ismer. Én megírom szépen az apróhirdetést, itt a Pé Hába; a nő elolvassa, tudja, hogy mikor kell nekünk találkozni. Na. A dolog, ugyebár, milyen egyszerű és nagyszerű. Mondjuk, holnap akarok találkozni. Erre írom: »Pupu. Holnap délután, szokott helyen.« Pupu. Úgy-e, milyen egyszerű? Ki sejti, hogy mit jelent az, Pupu? És így: »szokott helyen«. Na ná, majd kiírom, Bábergold Antalné, Bajza ucca három. A dolog egyszerű. A nő elolvassa és rendbe van. Nincs levél, nincs gyanakvás, nincs skandalum, nincs mászkálás kapuk előtt, nincs baj. És mindez miért? Mert tudok diszkrét és ügyes lenni és nem jár el a pofám és nem mászkálok a lakásokba és nem megyek veszélyes helyekre és nem ismerkedem családdal és nem beszélek a barátaimnak és tudok hallgatni. Ezér van sikerem a nőnél, ezért szeret a nő és ölel és csókol és harap, a bestia... Hát nincs igazam?...
-: Hehehe... De igen...
- Na, úgy-e... De most szaladok... háromra ott kell lennem... Na, örülök, hogy mulattathattam... (Kezét nyujtja.) Frász Ödön vagyok, különben...
-: Hehehe... örültem... Bábergold Antal vagyok...
- Odanézz, barátom. Ez muszkli.
- Elemér, was bedeutet das »elschő fordoló«?
- Ject kezdet man, tante.
- Most felállnak. Látod, a Jonszon mindig vigyorog. Nagyszerű, barátom.
- Mi van abba nagyszerű? Vigyorogni én is tudok.
- Puff! Ez volt egy flemm!
- Ez orrba megy. Nagygyon jóóó. Most kapott megint egy brusztflekket a tanár úr.
- Milyen vallású ez a Jeffries?
- Du, Elemér, warum schlagen sie sich?
- Das ist ein mérkőzés, tante. Sie versenyzen um ein díj.
- Bumm! Ez hasfájást fog képezni. Nagyon hirtelen csinálta a kis öreg.
- Nézek, mit ordítsz?
- Most figyeld ezt, fiacskám, látod, mindig hasat védenek és orrot védnek, tempó az egész ügy. Tempóra megy ki az egész.
- Hát igazán, Adolf, te is tudsz így? A Glasernek mondtad.
- Semmi az egész. Tempó. Kitempózni.
- És nem félsz olyankor! Borzasztó lehet.
- Hidegvér az egész, fiacskám. És persze egy kis bátorságra megy ki az egész. Nem nagy dolog.
- És mernél ezzel is? Johnsonnal?
- Naaaa... Fogás az egész... Egy kis bátorság... Az ember roppant gyorsan mozgatja az öklöt, így csavarva, látod, egyik ujjal hirtelen be... aztán ki... látod? aztán hirtelen előre... látod?... nézd a kezemet... most fölülről megint, csak bátorság az egész... látod?
- Kérem, tessék vigyázni a tisztelt praclijával.
- Appardon... nem láttam...
- Hát nyissa ki a pofáját.
- Kérem, mondtam pardon...
- Nix pardon. Kuss: az a pardon.
- Adolf, te ezt hagyod?
- Csak nem csinálok skandalumot itt a moziba. Különben direkt sértés nem történt, azt mondta: couche, ez egy francia szó, olyan mint: touche vagy mouche.
- Du, Elemér, was bedeutet das: »támad«?
- Draufugrani.
- Mennyit kap a győztes?
- Hetvenötezer dollárt. Akit legyőztek, az kap huszonötezret.
- Nevetség. Ezt akarod nekem beadni? Hiszen akkor én is kiállok ezzel a Johnsonnal. Annyira én is tudok boxolni, hogy legyőzzenek.
- És a pofonok amiket kapsz?
- Most, most! Plemm!
- Van ennek a Jeffriesnek felesége?
- Miért?
- Mert ezután a flekk után ítélve, nem ajánlanám magamnak az ábrándozást.
- Odanézz, ez a Jeffries folyton mozgatja a száját. Beszél ez?
- Hát persze, hogy beszél, hagyj békembe.
- Mit beszél?
- Mit beszél, mit beszél? Vicceket mond. Előadást tart a boxolás káros behatásáról a zsigerekre. Füst Milán szimbolikus verseit szavalja a Nyugatból. Mit beszél? Elhúnyt nagybátyjáról emlékezik meg néhány kegyeletes szóban. Az idealizmusról beszél. Arról beszél, hogy a középkor piedesztálra állította a felmagasztalt női ideált.
- Bimm! Ez klappolt a hasüregbe!
- Mit csinál ez a Jeffries? Mér hagyja magát ez a bimf?
- Hja, a fekete lök most. Karambol.
- De mért nem üti kupán, most lehetne. Hisz ez csak ábrándozik, ez a sóhivatalnok. Itt ne ábrándozzék, - hallja, menjen a sárga holdvilágba! Nyavalyás.
- Ne szidja az unokafivéremet.
- Das sollst du lernen, Elemér.
- Úgy éljen az a vén fejed.
- Wie meinst du!
- Ich záge, igen, tante.
- Légy nyugodt, veled azért még elbánna.
- De iffiúr...
- Semmi, ez boxolás.
- De iffiúr, hasba nem szabad.
- Ez már nem has.
Mai távirataink az ázsiai árvízkatasztrófáról még rémesebb színben tüntetik fel a már multkor is fenyegetőnek jelzett csapást. Kimutatásaink szerint negyvenedik napja tart már az esőzés, anélkül, hogy a biztosítóintézettel megegyezésre juthattak volna az érdekelt nagybirtokosok. Azokat a híreket, melyek szerint a víz Európába is átcsapott volna már, ma több oldalról megcáfolják: Kövesligethy Radó ma reggel a Petőfi-Társaság több tagjánál fejvizsgálatot rendezett és megállapította, hogy a vízállás nem mutat emelkedést.
Munkatársunk a reggeli órákban meglátogatott egy érdekes embert, akiről nagyon keveset tud a közvélemény, pedig egyik legérdekesebb alakja a mentőmunkálatok körül alakult bizottságnak. Felfedezésnek tartjuk a vele való foglalkozást: munkatársunk impressziója az, hogy elsőrangú és figyelemreméltó tehetségről van szó, akiről valamikor még nagyon sokat fognak beszélni. Már nem fiatal ember: férfikorát komoly tanulmányoknak szentelte, különösen a zoologiában fejlesztette tudását magasfokúvá: ebben a nemben elsőrangú szaktekintélynek ismerik. »Bocskay« című darabját sikerrel adták. Minden állatot ismer.
Munkatársunkat azonnal megismerte és nagyon szívélyesen fogadta. Állandóan a hajómunkálatok körül foglalatoskodik. Mindenütt ott van, felügyel és ellenőrzi az építkezést. A behajózásról óvatosan és kissé zárkózottan nyilatkozott.
- Igaz-e, hogy tekintettel lesznek az összes igényekre? - kérdezte munkatársunk.
- Mindent megteszünk. A hajó internátusába való belépést bélyeges folyamodvánnyal kell kérelmezni és mi az összes folyamodványokat elolvassuk. Ahol valamelyes jogosultságot látunk a belépésre, a legmesszebbmenő előzékenységgel adunk helyt a folyamodó igényeinek.
- Sok folyamodvány van már?
- Sok. Főleg a foghíjasok köréből. Akadémiai bélyegzővel látták el a folyamodványokat, ezeket tudomásul vesszük.
- Tud-e valami konkurrens vállalkozásról excellenciád?
A kitűnő tudós hűvösen mosolygott.
- Valamit hallottam beszélni. De egészen jelentéktelen dolognak látszik.
- Mégis, mi az?
- Állítólag valami »Nyugat« című vállalkozás hasonló célokkal alakult meg. Szintén a jövő nemzedék részére akarják megmenteni korunk faunáját. Hallottam ezekről a törekvésekről, de nem veszem komolyan. Fiatalokkal akarnak dolgozni. Ők nem ismerik az állatokat úgy, mint én.
- Képviselő úr nem utazik velük?
- Hogy gondolja? Hajóm szerkezete kitűnő és minden állat képviselve lesz. Már legalább a komolyan számbavehetők, akikkel általában foglalkozni lehet.
- Képviselő úr maga végzi a kiválogatást?
- A beérkező állatokat Balla Ignác olvassa végig. De mindent gondosan szemügyre veszünk s különösen a kritikai rovatot akarom gazdaggá tenni.
- Mi a véleménye képviselő úrnak Ady Endréről?
Legyintett.
- Még várhat. Kaptunk tőle folyamodványt, de nem keltezve. Különben nem tudnánk itt hasznát venni. »Repülj hajóm« című munkájáról kiderül, hogy ő maga is vállalkozó. Különben pedig nem akar a szürkék hegedőse lenni, pedig éppen ez az állás van üresedésben, a többit betöltötték.
- Mennyire tervezik az utat?
- Az előfizetésektől függ. Ha a víz még egy hónapig ekkora marad, kinn vagyunk a vízből.
- Hogy vesznek tudomást a víz csappanásáról?
- A harmadik hónap elején kibocsátjuk a hajóból Feleki Sándort. Ha visszajön, jó. Ha nem jön vissza, még jobb.
- A jegyekkel hogy diszponál képviselő úr?
- Hogy diszponálnék? Mint a rendes jegyek, árban és jellegben fedezik a hajó színvonalát.
- Szóval lesznek mindenféle jegyek. Gyermekek gyermekjeggyel, felnőttek felnőttjeggyel, apák apajeggyel és anyák anyajeggyel utaznak.
- Igen, - mondta Noé szárazon. - Csakhogy ezt a viccet már hallottam. Dacára annak, hogy én Noé vagyok. Elmehet.
Munkatársunk elment a viccel.
Nagy telekvásárlási botrány tartja izgalomban Pusztaszer intelligenciáját. Amit az esetről a helyi lapok megírtak, csak homályos világot derít az ügyre, de munkatársunknak oly adatokat sikerült megtudni, melyek európai botránnyá dagaszthatják a pusztaszeri szenzációt. Sikerült meginterjúvolni N. Szvatoplukot, az eset egyik főszereplőjét, a pusztaszeri földbirtokost és B. Árpádot, a telekvásárlási história aktív előidézőjét. B. Árpád apját is meg akarta interjúvolni munkatársunk, aki azonban munkatársunk bemutatkozására röviden ennyit felelt: »Álmos vagyok« - s így nem tartottuk illőnek alkalmatlankodni.
A szimpátikus agrárt dolgozószobájában sikerült feltalálni munkatársunknak. Alacsony, szerény külsejű ember, szlávos kiejtéssel beszél. Arra a kérdésre, honnan ismerte B. Árpádot, indulatosan felel.
- Honnan ismerném? Ügynököket küldött hozzám. Én nem törődtem az egész dologgal, tetszik tudni, máskor is jöttek hozzám, hogy így-úgy, adjam el azt a kis birtokot. Ezek is mindenféle zsidók lehetnek, mondom magamban, Ázsia felől jöttek.
- Azt mondják, a vereckei kapun keresztül érkeztek és sokan voltak.
- Ugyan kérem. Annál a kapunál éppen nem volt senki, a házmestert berendeltem belső munkára. Gyanús volt nekem mindjárt. Bejönnek a Kárpátiba, nem fizetnek kapupénzt. Aztán nem is voltak sokan. Szépen besurrantak, körülnéztek, nem látja-e őket senki. Pár ember.
- Marczali tanár úrral beszéltem, ő azt mondja, nagyszerű emberek voltak, különösen B. Árpád. Lovagias emberek.
- Igen? Hát mondja meg Marczali tanár úrnak, tiszteltetem a nagypapát. Szép fogalmai vannak neki a lovagiasságról.
- Hogyan történt az eset?
- Mondom, egyszerre csak jön az ügynök. Itt van ez a B. Árpád, mondja nekem, ez akar velem üzletet csinálni. Ő eladja nekem a Fehér Ló-t, tetszik tudni, azt a szállodát a Rákóczi úton - én küldjem el neki a Feldet és Füvet. Mondom, milyen Feldet, mindjárt a Feld Mátyásra gondoltam, ezek olyan komédiás népség, hát megígértem, hogy majd elküldöm Feld Mátyást, vagy Feld Irént, tárgyaljon vele, neki adom. Alá is írtam valamit. Egyszerre csak jönnek, hogy ők Feld alatt az egész földet, szóval az én telkemet értik és hogy az most az övék. Ez a B. Árpád valami mulatót vagy mit akar ott építtetni, Magyarország mulatót, már le is szerződtette a színészeit. Micsoda vicc ez, mondom, ebbe én nem megyek bele. Hát az orrom alá röhögtek, mutatják az írást, hogy aláírtam. Ez nem járja, mondom, ez már sok. Ezek csak nevettek. Hogy hurcolkodjam ki gyorsan. Hallatlan! Írja meg kérem, hogy kijátszottak.
Szvatopluk dühösen verte az asztalt. Munkatársunk gyorsan elbúcsúzott.
A kitűnő pilótát munka közben találjuk. Egy párducot tanított kacagni, régi párduckacagánya már elkopott.
- Mi igaz a színházalapítás híréből? - kérdezte munkatársunk.
- Hát majd csinálunk valamit. Tetszik tudni, eddig csak szerény szerző voltam magam is, - honszerző - most szeretnék otthon lenni a magam házában. Megcsinálom ezt a mulatót ezen a telken. A Kárpáti mulatótól az Adria szállóig nem volt ilyen, amilyen ez lesz.
- Mi igaz a szerződésekről keringő hírekből?
- Igen, hét szerződést aláírtak már. Egyszerű bérszerződések.
- Én valami vérszerződésről hallottam. Marczali tanár úr...
- Ugyan kérem, sajtóhiba. Az összes lapokba így került bele. Milyen tévedés!
- Wörösmarty újságíró-kollégám azt mondja, nagyon meg voltak elégedve a telekkel.
- Az, aki a Zalán-riportot csinálta? Kérem, igazítsa ki azt a passzust, hogy én elkéstem volna az éji homályban. Pontos ember vagyok és kilenckor mindig megjelenek a próbán. Én nem késem.
- Kérem, kiigazíttatom.
- Még valamit. Legyen szíves tegye közzé a Nyílttérben, hogy nem vagyok azonos a báró Vereckei Weisz Árpáddal a Lipótvárosból. Az se igaz, hogy én a vereckei szorosban megfordultam volna és azt mondtam volna neki: »Csak furakodjon kicsit, kedves Weisz, nem olyan szoros ez a szoros.« Nem emlékszem, hogy találkoztunk volna a szorosban.
Azokra a riasztó hírekre, melyeket Marczali újságíró-kollégánk pendített meg először jelentéktelen folyóiratában, a »Magyarország történeté«-ben: munkatársunk elhatározta, hogy utánajár a szenzációs eseménynek, melyet kormánypárti körökben, úgy látszik, kétségbeesett erőlködéssel igyekeznek eltussolni - egyetlen kormánypárti lap se írt a dologról, az ellenzéket is lepénzelték. Munkatársunk nem riadt vissza a nehézségektől, hogy a fenyegető fontosságú ügyre világot derítsen és jelentkezett a kormány-manipulációinak legtitkosabb fészkében, a sóhivatalban, ahol udvarias, de szigorú formában felelősségre vonta a külügyminisztert, aki sóhivatalnoki álruhában végezte aknamunkáját egy asztal mellett.
- Mit tud ön a tatárok fenyegető közeledéséről, melyet Marczali jelentett folyóiratában?
A külügyminiszter eleinte úgy tett, mintha nem tudna semmit a dologról.
- Milyen tatárok? - kérdezte. - Onnan mi nem kapunk sót.
- Kegyelmes uram, figyelmeztetem, hogy minden titkolódzás hiábavaló. Ön igen jól tudja, miről van szó. A tatárok, Batukán vezetése alatt, egészen a Kárpátokig nyomultak elő és most Kiev mellett táboroznak. Félő, hogy Budáig meg se állanak, ha a mozgósítás nyomban meg nem történik.
Az álruhás külügyminiszter zavartan nézett munkatársunk pupillájába és a telefonhoz sietett. Úgy látszik, értesítette a kormányt, hogy munkatársunk mindent tud. Azután visszajött.
- Hát kérem, - mondta - ha ön tatárjárásról beszél, erről csak N. (Negyedik vagy Quart) Béla tud felvilágosítást adni. Keresse fel őt.
Munkatársunk megkereste a lak- és címjegyzékben N. Béla címét. Kvart Bélának volt beírva. A New-York kávéház kártyaszobájában találta munkatársunk.
Udvariasan állt munkatársunk rendelkezésére.
- Parancsoljon velem - mondta.
- A tatárjárás ügyében jöttem. Milyen intézkedéseket tettek önök?
- A tatárjárás? - nézett N. Béla.
- Kérem felségedet, legyen őszinte. Batukám Kiev alatt van már.
N. Béla megnézte munkatársunkat, aztán végre nyilatkozott.
- Hát nézze kérem, - mondta munkatársunknak, - ha már így szóba gyött a dolog, hát minek tagadjam, nekem is nagyon kellemetlenek ezek a tatárok. Véleményein azonban az, hogy Marczali úr túlozta a dolgok jelentőségét. Engedelmet kértek, hogy átutazhassanak az országon.
- De felségednek nem szabadott volna megadni az engedélyt.
- Őszintén szólva, nem nagyon bánom az egész esetet. Nem is éreztem itt jól magam, ebbe a Balkánba, ahol se kultúra nincs, se igazi udvartartás. Ady Endrével már régebben megbeszéltük, hogy itt hagyjuk Budát és kimegyünk Párizsba, vagy Németországba esetleg, ahhoz a Henrikhez. Közbe itt egy kicsit járnak a tatárok. Mit árt az? A kultúrának ez csak hasznára lesz.
Nem folytathatta, mert telefonértesítésre két ember érkezett és munkatársunkat és N. Bélát meghívták kocsikázni egy kicsit.
Munkatársunknak néhány szenzációsan érdekes intervjut sikerült összeszedni legelőkelőbb és leghozzáférhetetlenebb sportköreinkben. Buzgó és kitartó utánjárással öt népszerű és kiváló atlétánk nevét választotta ki, kiknek működésével sportlapjaink - nem eléggé kárhoztatható hanyagsággal - mostanában alig foglalkoznak. Munkatársunk célja ez intervjuk közzétételével az volt, hogy az állam és a közönség érdeklődését ismét ráterelje sportügyünknek erre az égető fontosságú kérdésére: ez adott neki erőt, hogy szóra bírja az öt atlétát, akik eddig egyetlen tudósítónak sem nyilatkoztak meg.
A világhírű birkozóbajnokot sátrában találta munkatársunk. Barátságos jóindulattal állt rendelkezésére.
- Az Angyallal való mérkőzésemről mondjak valamit? Engem főleg a tartama lepett meg: egy egész nap és egy egész éccaka folyt a birkózás.
- Nelsonnal nem próbálkozott?
- Nem, nem lehetett a szárnyak miatt. Tiltakoztam is ez ellen, de nem akarták diszkvalifikálni.
- Ki vezette a mérkőzést?
- Az Úr, igen az Úr, egy arábiai sportmecenás, a T. T. E. T. K. (Teremtő Természeti Erők Testgyakorló Kör) tagja. Valamikor tenniszbajnok is volt, a Föld- és Nap-pályát ő alapította, jó futballista, a Föld-labdába úgy belerúgott, hogy még ma is megy. De az Angyallal összetartott.
- Bead ön kérvényt a sportegyesületbe a diszkvalifikálás miatt?
- Ugyan, kérem, öreg vagyok én már ahhoz. Hanem annak a Weisz Richárdnak szeretném egyszer megszorongatni a szárnyait.
- Nincsenek annak szárnyai, kedves mester.
Az ősz bajnok rosszalólag rázta a fejét.
- Ejnye, ejnye. Ezek a modern amatőrök. Szárny nélkül állnak ki az emberrel? Hm, hm.
És még sokáig merengve bólingatott maga elé.
A hatalmas, izmos atlétát oszlopai közt találtam. Három már össze volt rázva, most éppen a negyediket rázta.
- Hát hogy megy a tréning, mester?
Markába köpött.
- A kirelejzumát, még bírom valahogy. Hej, máskép ment azért Macedóniába'! De készülnöm kell erre a lakomára, ott fogok fellépni a »filiszter-klub«-ban. Oszloprázásban első helyezett vagyok. A gerelyvetés is megy még valahogy. No, majd csak bevesznek a Szövetségbe, a multkor kibuktam. Hehehe!
És vidáman a szemembe nevetett. Az ajtóban egy bájos, fürtös fejecske jelent meg.
- A feleségem, M. Delila - mutatta be és vidáman megpaskolta a menyecske kezét.
- No, Sámsi, gyere be fésülködni - csicsergett az asszonyka. - Már várnak a filiszteus-zsúron. Majd egy kicsit megnyírlak hátul.
És integetve mentek be a másik szobába.
A kiváló távgyaloglóval csak néhány szót válthattam. Már közel volt Medinához és biztosan reméli, hogy néhány nap alatt odaér. Kérdezte, mi hír Mekkából. Mondtam, az már messze van. Tovább gyalogolt. Igen jó formában van, korán reggel váltam el tőle.
Az utolérhetetlen magasugró mogorva, szófukar ember. Barátjával, H. Zrinyivel együtt treníroztak, úgy találtam őket.
- Azt a rikordot könnyű volt megcsinálni akkor - feleli kérdéseimre mogorván. - Én magam nem akartam ugrani, hátulról lökött valaki. Ott állt a Török, belekapaszkodtam ijedtembe, erre mindketten leestünk, fejest. Erre most beválasztanak a N. H. (Nemzeti Hősök) klubba és kérdés nélkül beneveznek a versenyen magasugrásra. Ilyen marhák. Mit fogok én ott csinálni? Nem tudok én ugrani, csak ha löknek.
Kértem, mutasson be sport-barátjának.
- H. Zrinyi, a junior kirohanó - mutatta be. - Na, mutass valamit, Miklós, a bácsinak.
A kis Zrinyi egy pompás kirohanást mutatott be. Ezt a sportágat jelenleg csak ő kultiválja nálunk, igen kitűnő futó, de csak valahonnan tud kirohanni; befelé futni, vagy nyílt helyről startolni képtelen. Sokat várunk tőle.
Spanyolország lázas sikeréhez csatlakozva, munkatársunk fölkereste Kolumbusz (Krausz) Kristófot, hogy vele beszélgetést folytasson Amerika szenzációs fölfedezéséről, melyet a reggeli lapok megjelenése előtt tudtunk meg.
A beszélgetést egész terjedelmében itt közöljük olvasóinkkal.
A márul-holnapra világhírűvé vált fölfedezőt éppen reggelinél találtam. Udvariasan fogadott és bemutatott feleségének: kedves, molett spanyol nő, kicsit erélyesnek látszik, férjével energikusan bánik és beszélgetésünkbe gyakran közbeszólt. Éppen a tojásnál tartottak.
- Kicsit fáradt vagyok, - kezdte szívélyesen a kitűnő fölfedező - éppen most érkeztem, alig szuszogtam ki magam.
- Kérem, mondja el az esetet elejétől végig.
- Hát nézze, kérem, szívesen. Hanem kérni szeretném, bizonyos részleteket jó volna mellőzni a riportban. Köztünk szólván, nem szeretném, ha az előzményeket szellőztetnék.
- Kérem, legyen nyugodt.
- A dolog úgy kezdődött, hogy alkalmazva voltam itt a banknál. Rám volt bízva a pénztár, elseje közeledett, a feleségemnek kalap kellett, meg mi... hiszen tetszik érteni. Szóval, fáztunk egy kicsit a rovancsolástól. Nem hiányzott sok, pár ezer. De honnan vegyem, nem igaz? Este mondom a feleségemnek: Te Kolumbina, itt baj lesz. Mi az, te szerencsétlen, mondja a feleségem. Hiányzik az a pár ezer, nem tudom, előteremteni, hát micsináljak, mondja a feleségem, te marha, hát ha már ilyen pácba vagy, engem szégyenbe ne hozz, még lecsuknak. De hát mit tegyek? A feleségem gondolkodik, gondolkodik, egyszerre kisüti. Nagyon egyszerű a dolog, megszöksz. Hova, mondom. Hova, te állat, hát hova mehet egy sikkasztó, hát Amerikába. Amerikába, mondom, abba igazad van, de hiszen Amerika még nincs fölfedezve. Látod, mondja a feleségem, mindig ilyen tutyi-mutyi ember voltál, most ilyen csekélységen jajgatsz, hát eredj és fedezd föl. No, eleinte vakarództam egy kicsit, de aztán, hogy szorított már nagyon a dolog, mégis rászántam magam.
- Símán ment?
- Hát elmentem, ahhoz a Galileihez, itt dolgozik nálunk az is, mióta Olaszországból elkergették, oszt' megkérdeztem tőle: Mondjad csak, Galikám, hát aztán biztosan kerek az a Föld, mert mégis csak nehéz ez a dolog. Naná, nem, négyszögű, mondja a Gali. Ha nem hiszed, tapogasd meg. Persze, hogy kerek, hát kerek. Erre aztán elindultam.
- Soká tartott az út?
- Szerencsére találkoztam ezzel a Kecskeméthyvel, az nagyon segítségemre volt. Neki is sürgős volt már a mehetnékje, hát szorítottuk egy kicsit. Útközben tarokkoztunk, egyszerre csak elkiabálja magát a Győző (notabene, a hajókosárban ültünk), mondom, elkiabálja magát a Győző: »Sikkasztó! Sikkasztó!« Mi az, kérdem, te ökör, mit kiabálsz. Ott, aszongya, ott a láthatáron, látok egy sikkasztót. No, mondok, akkor helyben vagyunk, ez lesz az. Ki is szálltunk hamar. A parton félig meztelen, barnára sült sikkasztókat találtunk, nagy tollakkal, meg mi. Vad sikkasztók voltak, nem értették a nyelvünket. Jelekkel adtuk tudtukra, hogy fel vannak fedezve. Erre megijedtek és elbújtak. Nem láttak még ilyen civilizált, fehérbőrű sikkasztókat. Hát így történt a dolog.
- Na, hallja, - mondtam - hát ez nem volt nehéz, kedves mester, ezt én is utánacsinálom.
- Igen? - mondta titokzatosan Kolumbusz - hát idenézzen, itt van egy tojás. Állítsa ezt föl az asztalon, ha tudja.
- Nem lehet azt, - mondtam.
- Hát idenézzen, - szólt a fölfedező, beütötte a tojást és ráállította az asztalra.
- Mit akar ezzel mondani?
- Hát így fedeztem föl Amerikát.
Nem értettem.
- Beütötte a tetejét? - kérdeztem.
- Nem. Hanem először csináltam és más nem jött rá ilyen egyszerűen.
- Óriási! - kiáltottam elragadtatva, mert ebben a percben jutott eszembe a tanulság a III. C-ből.
Le akartam borulni előtte, de ebben a percben belépett őnagysága, aki egy percre távozott volt. Azonnal meglátta a tojást. Egyszerre vörös lett, mint a paprika.
Rémülten néztünk a terítőre: a beütött tojás csakugyan kifolyt.
És felkapott egy tálat. Sietve távoztunk az ablakon keresztül.
- Plem, plem.
- Plem, plem? Hogy mondta: plem, plem!
- Voltam bátor. Voltam bátorságos.
- Na, ha maga volt egy bátor Ságos, ha ön egy Ságos, az a bátrabbik fajtából való, hát akkor én adok magának egy sakkot, kedves Ságos.
- Maga ad nekem egy sakkot, egy sakkantyút. Mit vesz magának az illető sakkon, ha én idelépek... vagy mondjuk, nem is idelépek, hanem, mondjuk, idelépek...
- Maga nem lépegethet, kedves Ságos, kedves bátor Ságos, mert maga nem van meg egy ballerina, aki idelépeget, odalépeget és ezzel megkeresi a kenyerét, hanem igenis maga egy sakkozó, aki csak egyet lépegethet, mert piéce touchée történt, piész tusé, egy piész tusa, egy kicsike, finom tusa, érintett figura mozdul, érintetlen figura marad, de hát van-e érintetlen figura? Sakk!
- Sakk! Ön azt mondja, sakk! Ön bizonyos előszeretettel mondja, hogy sakk. Ön egy sakter.
- Sakter? Groszartig. Hogy magának ilyenek az eszébe jutnak; mondja, hol jutnak bele az eszébe, az eszecskéjébe, a kis esze-meszejébe, kis mesze-eszejébe az ilyen dolgok, hogy sakter, - alul jutnak bele, vagy felül jutnak bele a kis mesze-esze-veszejébe?
- Mesze, esze, vesze, mondja ön, na hát ha mesze, esze, vesze; hát akkor legyen mesze, esze, vesze, hát akkor én megfogom a bástyámat és leteszem ide, leteszem a ház asztalára a bástyát, az asztal házára leteszem ezt a kis magyar bástyát, ezt a kis pörge fiút, de kizárólag arra való tekintettel, mivel ön szerint esze-mesze-vesze.
- Na, jó, jó... tyotyotyo... tyetyetye... hiszen nem mondtam semmit, azt is egy halk hangárnyalattal csupán... és ha maga ezt ide leteszi, hát akkor mi történhetik, Istenke, hát akkor én lépem eztet, maga lépi eztet, ütöm eztet, ja persze, ez ütésben marad, - na, gyerünk. Tessék. Sakk.
- Sakk? Talán azt akarta mondani: sakk? Miért mondja ahelyett, hogy: sakk, azt, hogy: sakk? De ha sakk, sak legyen sakk. Ami sak, az sak.
- Hát most mi lesz a huszárral? Mi lesz a huszárral, mi lesz Husz Áronnal, a kis Husz Áronnal, akiről szó volt a napokban?
- Napokban? Napokban, jelzi ön? Hát tudja mit: fog maga még bagóér táncolni. Vagy mondjuk: fog még uraságod dohánymaradékért koreográfiai mutatványokat adni cserébe. Majd meglátjuk, mi lesz azzal a futóval a sarokban.
- A futóval? Önnek láza van, mi lenne a futóval? Ha önnek láza van, tegyen borogatást a fejére, jeges borogatást, jeges barátom, mit szól hozzá?
- Mit szólok hozzá, hát maga unit szólt ahhoz a pofonhoz, amit multkor váratlanul kapott, mikor a futóját leütötte annak a Kellernek, mit szólt, mondja?
- Feltűnt nekem, nem tagadom, feltűnt nekem az a pofon... pofo... fopon... fopopofon... propoon... ba lefon... fonofon...
- Hopp! Hopp! Mit is mondott az imént: esze-mesze, vesze... mondta ön... nahát, ha esze-mesze-vesze... hát akkor idenézzen... itt van egy plem... egy futó, leütve. Akkor megint egy sakk...
- Plem, plem, mondja ön, bizonyos méltóságérzéssel kapcsolatban. Nahát, ha plem, plem...
(És így tovább.)
Szeretnék valahogy megismerkedni velük, mert Pestig még négy órát megy a vonat és a lapokat kiolvastam. Csinos, barna asszony és kissé kövéres úr és Bübüke, aki hat éves lehet, de még szoknyában járatják. Odafigyelek.
- Bübüke, mit kell mondani a bácsinak?
- Köszönöm tépen.
Aztán.
- Bübüte, tit szejet Bübüte, a nénit, vad a bácit?
Bübüke: A Majiszta nénit.
Bübüke: Igen.
A bácsi tényleg haragszik. Durcásan elfordul Bübükétől és az egyik ujját durcásan a szájába dugja. Haragosan néz Bübükére és összecsücsöríti a száját. Bübüke nem bánja. Az asszony könyörögve néz rám, mintegy elképedve, hogy hogy lehet egy gyerek ilyen egy édes. Tényleg, milyen egy édes egy ilyen gyerek. Nem is olyan édes.
Továbbá.
- Bübüte, moszt diditézni teli Bübütének. Ajukálni kell.
Bübüke nyafog, nem akar aludni.
- Bübüte, idenézz, néni, meg báci is ajutál. Idenézz; látod? Neked is muszáj.
Be akarják csapni a gyereket, hátradőlnek, behúnyják a szemüket és úgy tesznek, mintha aludnának. Bübüke figyeli őket, nem merik kinyitni a szemüket. Végre megúnják és tényleg elalusznak. Egyedül maradunk Bübükével. Nagyon unom magam, meg fogok ismerkedni a gyerekkel.
- Bübüte, - kezdem - méjt nem ajutál?
Bübüke felém fordul és mély megvetéssel néz végig.
- Nevem Réz Jeromos - mondja Bübüke hidegen és határozottan. - Az úrnak nem vagyok Bübüke. Ezeknek az vagyok, szegényeknek, mert rokoni viszony köt hozzájuk és el kell néznem a gyengeségüket. Részint belátásból, mert ők azt hiszik, hogy nagyon kedvesek, amikor így gügyögnek nekem és nincs szívem hozzá, hogy kiábrándítsam őket, részint pedig számításból, mert néhány évig náluk leszek most, ők gondoskodnak rólam és mondhatom, így kényelmesebb nekem, mintha magamnak kellene megkeresni a kenyeremet, felnőtt gyanánt. Ezzel szemben én tartozom nekik kedvesnek és bájosnak és gyermetegnek lenni. Ők például azt mondják nekem: »Bübüte«, mire én selypítve felelek nekik, mert ez nekik örömet okoz, úgy látszik, hogy a pénzükért joguk van hozzá, hogy úgy mulassanak, ahogy ők tudnak. Ezek társadalmi félszegségek uram és én alkalmazkodom és kiváncsian kérdezősködöm és csudálkozom, mikor mindenféle butaságokat mondanak nekem a vasútról, meg a madarakról és úgy teszek, mintha ők nagyon imponálnának nekem, hogy mindent tudnak és én semmit se tudok. Alkalmazkodom, de higyje el, nehezemre esik sokszor.
- Uram, igazán sajnálom önt.
- Ne sajnáljon. Ha felnövök, nekem is lesz gyerekem és gügyögve fogok beszélni vele és tanítani fogom és imponálni fogok neki és az szót fogad nekem. Az emberek, ha idősebbek lesznek és rájönnek, hogy senki se hallgat rájuk, bosszúból gyereket szülnek maguknak, hogy legyen valaki, aki előtt játszhatják a felnőttet és mindentudót. De most ne zavarjon, gondolkodom.
Fájtak a beleim és fájt a mellem belül, mit tegyek? Gondoltam, elmegyek a belgyógyászati klinikára, megkérdezem, mi bajom van.
A klinika bejárata előtt nyüzsgő tömeg feketéllett. Kérdésemre, hogy kik azok, egy szakállas aggastyán válaszolt, mondván, hogy ők orvostanhallgatók, akik az indexüket akarják aláiratni Ázalag dr. egyetemi tanárral és hogy öt óra óta állanak itten. Be akartam hatolni az épületbe és kétségbeesetten furakodtam, gyömrődtem és gyömöszöltem, rugdalóztam, - az ember mit meg nem tesz az egészsége kedvéért, - de a hallgatók határozott előnyben voltak, többnyire másod- és harmadévesek lévén, a tájanatómia és élettan fölényes ismeretével nálam pontosabban tudták, hogy a gyomornak melyik részébe kell rúgni, hogy nagyon fájjon.
Mire a folyosóra értem, megállapíthattam, hogy nekem tulajdonképpen nem is a belgyógyászaton van dolgom, hanem a sebészeten, hiszen tele vagyok daganatokkal. De ha már itt voltam, megkérdeztem egy ápolót, hogy merre kell bemenni a tanárhoz. Kérdésemre az ápoló az indexemet kérte és nem akarta elhinni, hogy nincsen. Azt mondta: jó, látott ő már olyat, hogy be akartak csúszni ezek a szemérmetlen hallgatók. Mikor végre mégis meggyőztem, hogy beteg vagyok, nagyon udvarias lett és bevezetett a tanterem előszobájába. Ő maga bement a tanárhoz. Az ajtón keresztül hallottam a tanár bizalmatlan hangját:
- Biztos, hogy nem hallgató?
- Nem, nagyságos uram, - mondta az ápoló - beteg, egy valóságos beteg.
- Hát akkor vigye be a katedrára és ültesse le, - mondta a tanár örömtől reszkető hangon.
Három ápoló jött ki, nekem estek és összekötöztek. Azután bevittek egy tanterembe, ahol mintegy kilencszáz hallgató ült, - én csak kilencszázat láttam, de mondják, hogy tulajdonképpen ezernyolcszáz volt ottan, csakhogy az egyik fele a másik fele feje fölött foglalt helyet. Mikor behoztak, a hallgatók hangos ordítozásba törtek ki és fogcsattogtatva a katedra felé nyomultak. De az ápolók visszaszorították a tömeget; az egyik közbe a fülembe súgta, hogy már nagyon régen nem láttak beteget, mert ebben az évben minden betegre négyszáz orvostanhallgató jut, úgyhogy a tanárok a színészegyesületet kérték fel, szállítana néhány ügyes színészt, akik jól tudnak betegségeket ábrázolni, hogy a tanítás folytonossága meg ne akadjon.
E percben lépett be a tanár.
A hallgatók hangos üvöltésbe törtek ki és indexeiket lobogtatták.
- Aláírni, aláírni! - ez volt, amit utoljára hallottam, azután megállapítottam, hogy nekem tulajdonképpen nem is a sebészeten, hanem a fülgyógyászaton volna dolgom, mert megsiketültem.
- Ki vizsgázik ma? - kérdezte szigorúan a tanár.
Ötven hallgató ugrott fel és megrohanták a katedrát indexet lobogtatva.
- Csend! - mondta szigorúan a tanár. - Majd meglátjuk, tud-e felelni is úgy a kollokváló, mint ahogy zajongani tud. Neveletlen népség! Beteg, nyissa ki a száját.
Ijedten engedelmeskedtem.
- Nos, - mondta a tanár - mi baja van ennek a betegnek?
Harminc vizsgázó rohant a szájamnak, hogy megnézze a nyelvemet. Hosszas verekedés után végre egy szőke, izmos hallgató jött be elsőnek, aki ötletesen nyakig bedugta fejét a torkomba, hogy először vizsgázhasson.
- Torokfájása van, - mondta aztán a tanárnak. - Tessék aláírni az indexemet.
De a tanár gúnyosan nevetett.
- Majd ha meg tudja mutatni, hogyan kell gyógyítani a beteget.
A hallgató megvakarta a fejét, aztán megvakarta az én fejemet. Aztán egy pohár benzint öntött a szájamba és kérdőleg nézett a tanárra, hogy jó lesz-e? De a tanár pokoli gúnnyal rázta a fejét, nem segített a felelőnek. Mandula, mandula, - súgtak hátul a kollégák, mire a hallgató megfogta a manduláimat és kiszedte, közbe kérdőleg nézett a tanárra, aki azonban erre is a fejét rázta. Erre a hallgató dühösen nekem jött és felvágta a torkomat, aztán a tanárra nézett, - na, így jó lesz? De a tanár megint a fejét rázta és végre megszólalt:
- Nem jó. Nem készült. Nem tud semmit. Mars helyre. Pollák, mondja meg maga: mire van szüksége a betegnek?
- Brómra, - mondta Pollák.
- Nem jó. Szecsák!
- Császármetszésre.
- Nem jó. Egyikük se készült. Nem tudnak semmit. A betegnek feltétlen nyugalomra van szüksége.
Amire ezek után számíthattam is: örök nyugalomra. Úgy, ahogy voltam, bevittek a bonctanterembe. Mellettem egy másik hulla feküdt, aki vigyorogva intett a szemével és odasúgott, hogy ne szóljak senkinek, ő nem is hulla, hanem orvostanhallgató és az indexét akarja aláiratni, de csak így tudott bejutni a tanterembe. Előre mulatott rajta, hogy meg lesz lepetve a tanár, mikor bele akar majd vágni, mire ő felegyenesedik és előmutatja az indexet.
Egy egyszerű kalauz, ki még virágot szedhet minden ágról, - mit tudhat az még egyebet, mint amit most legújabban rendeletileg kimondtak, hogy a perronon szigorúan hét ember tartózkodhatik csak és ha az ellenőr rájön, hogy a kalauz többet engedett fel a perronra, akkor a kalauz tizennégy korona büntetést fizet és elveszti grófi rangját.
Míg tehát eddig a »Megtelt« tábla lebocsátása azt jelentette, hogy már legfeljebb csak harminckét ember szállhat fel a kocsira, több semmiesetre, legfeljebb rendkívüli esetekben, olyankor, mikor a kocsi megáll, vagy még rendkívülibb esetekben, olyankor, mikor megindul: - addig most fel lehet szállani még akkor is, ha a kocsi már teljesen üres, feltéve, hogy még a kalauz nem jött ki a perronra - éppen csak akkor szüntetik meg a feltolakvók további ostromát, mikor a perron már teljesen, zsúfolásig ki van ürítve és a kalauz egyedül maradt a csata színterén.
A tizennégy korona büntetés, az hatott. Az emberbarátok nyugodtan meghalhatnak: villamosainkban többé nem nyomnak agyon senkit - most aztán vigyáznak majd a kalauzok, a drágák. Most aztán hétnél többet nem engednek fel a kocsira, ha az életükbe kerül is - nem azt. Egyszer feljött ez a hét, több nem száll utána, azt tudom - tekintet nélkül arra, hogy időközben mind a hét megint leszállt, ami gyakran előfordul.
Egy villamoskalauzt találtam - húszévesnek mondá magát. Ártatlan gyermekszemével nézett rám, egész életében nem látott mást, csak a pacsirtadalos József-körútat, a vadvirágos Erzsébet-körútat és a búgó Nyugatit, a mezőn boldog tudatlanságban tépte a piros, zöld és fehér szakaszjegyet és nézte feje fölött az átszálló, a Váci-körútra átszálló felleget. Reggel felszállt neki a kocsijára hét ember, a nyolcadikat leszúrta, a kilencediket keresztüllőtte, a tizediket átlukasztotta a jegylukasztóval, a tizenegyedikre ráuszította a villamost, amely kettéharapta a torkát. A József-uccánál leszállt két ember, a Rákóczi-útnál leszállt egy, a Wesselényi-uccánál három és a Dob-uccánál egy. Én a Király-uccánál találkoztam vele. Fel akartam szállani.
- Nem lehet! - mondta és ártatlan szemeivel lenézett rám. - Heten vagyunk.
- De hiszen csak egy van fent, - mondtam csudálkozva és felmutattam az egyetlen utasra, aki zsebeiből összehajtható vaságyat szedve elő, éppen azon volt, hogy szétrakja a perronon és lefeküdjék aludni. Nagyon únta magát.
- Nem igaz, heten vagyunk, uram, - mondta nyugodtan.
- Hogy lehet az? - álmélkodtam.
Erre számolni kezdett ujjacskáin.
- Van itten ez, aki itten az ágyat rakja, a Muki. Nagyon kedves fiú. Van itten a Pista, a bankigazgató, aki a József-uccánál szállt le és felment a babájához. Van itten a két Resznicsek-fiú, akik a Rákóczi-úton szálltak le. Van itten a Bartosné, szegény, aki a Wesselényi-uccánál szállt le, mint értesülök, azóta meghalt, el is temették. Aztán a kis Bandi fiú, meg a képviselő úr, azok is leszálltak.
- De hát, - szabadkoztam - ha már leszálltak, akkor nincsenek heten.
- Ki mondja azt? - csattant fel a gyermek. - Azért, mert leszálltak, azért azok már nincsenek? Vannak bizony. Még a Bartosné is, Isten nyugosztalja, csakhogy az már a másvilágon van.
- De hát... - próbálkoztam újra - csak azok számítanak, akik még élnek... akarom mondani, akik még nem szálltak le.
Megint kezdte az ujjain.
- Itt van a Muki, - ni, már el is aludt. Ne horkolj úgy, Muki te. Itt van a Bartosné, Isten nyugosztalja, aki... szóval heten vagyunk.
És én mondhattam akármit... mind hasztalan erőlködésem, a lányka megmaradt hitében:
- Heten vagyunk, uram, heten.
Azzal, tekintve, hogy a villamos már egy fél órája megindult, elbúcsúzott tőlem és csapongva beszökelt a kocsi belsejébe.
Heten vagyunk, tisztelt villamostársaság, heten. Hétnél többnek nem szabad felszállni a villamosra. Most még csak egy szerény indítványom van, tekintve, hogy mivel kevesebben szállhatnak fel, többen kénytelenek lemaradni, több embert gázolhat el a villamos - mondassék ki határozatilag, hogy egy emberre viszont nem szállhat fel hétnél több villamos.
- Fiúk, ma felelés lesz. Blériot Pista!
- Jelen.
- Készültél?
- Igenis, tanár úr, kérem, készültem.
- Na, majd mindjárt meglátjuk. Gyerünk. Szállj be gyorsan. Grünfeld, micsoda dolog az, hogy megint ilyen piszkos a gép? Tegnap adattam ki a spongyát; nem megmondtam, hogy a vigyázó tartsa tisztán a gépet? Telefirkáljátok krétával és valaki megint pacnit ejtett rá.
- Tanár úr, kérem, a fiúk mindig belerakják a szemetet a motorba.
- Ne járjon a szájad. Blériot Pista, ülj be és figyelj. Ti meg, míg felelés van, ne zajongjatok, mert nálam van a távcső és ha odaföntről meglátok valakit rendetlenkedni!... Úgy. Indíts, Blériot.
Srrrrr. Brrr. Brsssrrr.
- Pista, Pista, te nekem nagyon ideges vagy. El is sápadtál. Készültél te, Pista? Mondd, kérlek. Te nagyon drukkolsz, Pista.
- Tanár úr, kérem, én készültem.
- Na, majd meglátjuk. Hány méter magasan vagyunk?
- Ezernyolcszáz.
- Hatezernyolcszázkettő.
- Na, még nyolcezer és mindjárt kezdhetjük. Hát mi volt a feladat?
- Európa hegy- és vízrajza.
- Úgy. Na jól van. Hát innen már lehet látni. Vigyázz, egy kicsit jobbra tarts, hogy a nap ne süssön a szemedbe. Látod az egész térképet?
- Igenis, tanár úr.
- Ne mutogass a kezeiddel. Hát mutasd meg nekem Európa határait.
- Keleten a Kaukázus...
- Melyik az?
- Az a szürkésbarna vonal alattunk.
- Pista, te nem készültél.
- Pista, ne feleselj. Az a vonal, amiről beszélsz, az nem a Kaukázus, te csibész, hanem az Appenninek. Hát ez a két folt itten, balra, ahova mutatok?
- Az a... az a... Nagy Magyar Alföld.
- Nem készültél. Az a Kaspi-tó. Most mutasd meg az Alföldet.
- Balra, az a zöld tányér.
- Hát a Duna?
- Nyugatra...
- Mutasd, mutasd, ne beszélj.
- Ez itt, alattunk.
- Te szamár, az egy felhő. Most mutasd meg, hol van Budapest.
- Bu... da... pest...
- Ne keresgélj nekem egy félóráig, Blériot, mert nekem még öt fiút kell lefeleltetni. Vagy tudsz, vagy nem tudsz. Mondd meg, készültél, vagy nem? Tudod, hol van Budapest, vagy nem tudod. Nekem nincs időm.
- Budapest... ez itten!
- Melyik!
- Az a fekete...
- Az a kis fekete, az Montenegró, édes fiam. Nem készültél.
- Hát itten...
- Olaszországban keresed? Jó helyen. Hiszen te nem tudsz semmit, Pista. Hiszen én téged megbuktatlak.
- Kérem, tanár úr... én...
- Nemcsak megbuktatlak, te gazember, hanem kiteszlek a Holdra és otthagylak egész éjszakára.
- Budapest... Budapest... ez itten, a Duna mellett, ez a pötty.
- Ejnye, de hirtelen eszedbe jutott. Hallod-e, nem súgtak neked?
- Tanár úr, kérem, nem súgtak.
- Majd mindjárt meglátjuk. Add csak ide azt a távcsövet... Na, csak idevele... Lássuk csak... Negyedik bé... Hát persze... Tyű, ez a gazember, ez a Grünfeld! Hát persze, hiszen ez súg! Ott a Marconigráf a kezében, most vágta zsebre. Hoci csak a zsebeidet, te Pista!... Hát persze, itt a felfogókagyló... Na megállj, te csibész, neked súgnak... Nesze, Grünfeld, nesze, majd adok én neked súgni... Jó, hogy magammal hoztam a Marconi-pofozómat. Te pedig, Blériot, te jössz velem, rögtön kiteszlek a Holdra és be maradsz zárva ötig...
- Tanár úr, kérem... jaj, tanár úr, kérem...
- Na mi bajod? Nincs pardon.
- Tanár úr, kérem... tessék leengedni... le akarok szállni...
- Micsoda beszéd az? Csak előre!
- Jaj... tanár úr, kérem... tessék leengedni...
Elmondom egész őszintén, hogy én milyen cukrokat ettem gyermekkoromban a Józsefvárosban.
Fehéresszürke, kolofóniumszerű kis kődarab, késsel nem lehet vágni. Nem tudni, hol bányásszák. Házépítésnél »malter« néven jön forgalomba, - bizonyos távolságokban faléceket állítanak fel a józsefvárosi háziurak és a lécek közt levő levegőt bekenik malterrel - ez a házfal.
Nyúlós, fehér gummianyag, amiben apró, bizonytalan tárgyak vannak. Lapáttal darabolja le a cukrosbódés. Ugyanez, ezüstpapírba csavarva, felül kis képpel.
Hengeralakú kis tárgy, megkövesedett máklenyomatokkal. Csontkemény. Beleharapni nem lehet, az ember tehát beveszi a szájba, néhány nap mulva a szájban, ha jó melegen tartjuk, felenged és hirtelen lecsúszik. Közben lehet azért enni és inni, az ételek nem rontják el az ízét.
Mintegy tizenkét centiméter hosszú kis rúd, ami csavarmenetekkel van ellátva. Piros és fehér színe van. Ize a pörkölt faltörmelékhez hasonlít.
Apró, piros darab, két keze és két lába van, szét lehet húzni, mert olyan, mint a gummi. Csak akkor élvezet megenni, mikor már a kéztől szép szürkésbordó lesz és a feje beleragadt a kabátzseb fenekén felgyűlt szürke vattába és a hasában egy rajzszög van és a tintaceruzának egy darabja és zsemlyemorzsába van bugyolálva, mint a rántotthús. Ára egy krajcár.
Egy olyan farúdon kis cukorbaba lóg gummi által. A gummi által lehet lehúzni, aztán ha elereszti az ember, felugrik.
Alacsony, szőke, pesti fiatalember vagyok, igen jó nevelésben részesültem és keveset dohányzom. Összesen két párbajom volt itt Pesten, egy nő miatt, míg végre az enyém lett.
Első párbajom így történt.
Két barátommal sétáltam, kik közül az egyik nagy szoknyavadász. Elhatároztam, hogy vacsorázni megyek és az Andrássy-út sarkán kezet szorítva a barátaimmal, elváltam tőlük. Alig megyek húsz lépést, a következő párbeszédet hallom a hátam mögött:
- Hallja maga, azt hiszi, nem látom, hogy maga az én feleségemet nézegeti?
- De kérlek, Rezső...
- Hallgass! Menj be ebbe a kávéházba rögtön, majd én elintézem.
Kiváncsian megfordultam és rögtön megpillantottam a dúlt arcú embert, ó, az én jó ismerősömet, a pesti férjet, aki mindig ugrik, mint az ugrójancsi.
Tyű, gondoltam, itt, a barátommal van valami baj.
A feleséget már nem láttam, mert mialatt megfordultam, az már beugrott egy kávéházba.
A barátomat se láttam, mert az időközben befordult egy mellékuccába, ő ugyanis nem szereti a botrányokat.
A gaz csábítót se láttam, mert az hirtelen az én hátam mögé jött.
Csak a férjet láttam.
- Pardon, - mondtam.
- Mit pardon. Maga barom, - mondta a férj.
- Nem igaz, - mondtam. Hirtelenében nem jutott más az eszembe. A férj habozott.
- Valaki nézegette a feleségemet, - mondta a férj végre. - Ki volt az?
- Én tudjam! Hát maga nem látta, hogy ki nézegette?
- Persze, hogy nem láttam. Én is a feleségemet nézegettem. És, amint nézegetem, hát látom a feleségem arcán, hogy valaki nézegeti. Gyorsan megfordulok, hogy lássam, ki volt az, hát az a disznó már elmenekült. Biztosan maga volt az.
A zsebembe nyúltam, hogy fényképes igazolványomat elővegyem. Ő azt hitte, hogy a névjegyemért nyúltam és kiszedte a magáét.
Másnap verekedtünk: négy centiméteres sebet ejtettem egyik segédemen; de ellenfelem is megvágta a könyökét egy ablakban, amit betört egy heves mozdulatnál.
Két hónap múlva - nyáron - Balatonbogláron a közös uszodában úszkáltam és egyszerre eszembe jutott, hogy most megpróbálom, meddig tudok a víz alatt maradni. Lementem a víz alá és számoltam hetvenkilencet. Ekkor észrevettem, hogy elfelejtettem lélekzetet venni. Kidugtam a fejem és egy akkora pofont kaptam, hogy egyik fülem átszaladt a másikba.
Magam elé néztem és meglepetve vettem észre a férjet, a pesti férjet.
- Pardon, - mondta a férj - összetévesztettem valakivel, aki már egy félórája fixírozza a feleségemet a víz alól. Bocsásson meg, nem tiszta a víz, nem tudtam kivenni.
- Melyik feleségét? - mondtam elkeseredve. - Hol van a felesége?
- E percben bukott a víz alá. Nagyon sajnálom.
Én is sajnáltam és másnap megverekedtünk. Megvágtam egyik nagybátyámat kétszáz korona erejéig.
Három hónap múlva egy kávéházban ültem és beszélgettem egy barátommal. Egyszerre az uccán megláttam régi barátomat, a pesti férjet, amint áll az uccasarkon és kiabál egy kapu alá.
- Te csak maradj itt, én majd elbánok azzal a gazemberrel.
Ezzel szembefordul a kávéházzal és egyenesen jön befelé.
De ezt már nem várom be, gondoltam. Felugrottam és otthagyva barátomat, a hátsó ajtón kimentem és elbújtam egy kapu alá, hogy ne vegyen észre.
A kapu alatt egy ismeretlen, csinos hölgy állt, aki rám mosolygott. Csakhamar megismerkedtünk és találkát kaptam tőle másnap délutánra.
Sajnos, nem beszélgettünk sokáig, mert jött a férj és diadalmasan kiabált már messziről:
- Megtanítottam azt a gazembert! Majd adok én neki kávéházi ablakból kifixirozgatni a feleségemre.
Megcsókolta a feleségét, megveregette a vállamat, bemutatkozott és meghívott másnap délutánra. Mondtam, hogy akkor nincs időm, de holnapután eljövök.
Most pedig beszélni fogok neked, Jóska öcsém, arról, hogy miképen lehet itt Pesten bemenni valahova, ahol az embernek semmi keresnivalója nincsen, mi ketten tudjuk, milyen tanulságos dolog ez és mi százezren tudjuk, akik mind máshol kezdtük, mint ahol kellett volna, vagy illett volna és akiknek mással kellett foglalkozni, mint amit szerettünk és tudtunk, mert az nem kellett senkinek. Én nagyon jól ismerem a te zavart mászkálásaid az uccákon és házak lépcsőin és előszobákban és középületek várótermeiben és tünődéseid és félelmeid és aggodalmaid; tudom, fiam, te is ilyenféle ember vagy, mint én voltam, mikor elsőéves voltam az egyetemen, mint te. A multkor találkoztam veled egy előcsarnokban, valami tudományost előadás volt vagy mi és te a szolgával beszéltél holmi bemenetel dolgában. Te, aki az emberiség történelmét tanulmányoztad sokáig és filozófusokat olvastál és az Eszme fejlődésén szoktál borongani az uccán, nagyon okosan és világosan és szelíden magyaráztál valamit a szolgának, kissé Schopenhauer modorában, mondhatnám világos logikával akartad őt meggyőzni és magatartásodból nem hiányzott a méltóság sem. De a szolga nem várta be a »quod erat demonstrandum« befejező igéjét: gorombáskodni kezdett veled és azt mondta, hogy neki ez és ez lett parancsolva és az úr, ha jobban tudja, menjen a sóhivatalba, ide jegy nélkül nem megy be. Így esett, hogy a felolvasás nélküled folyt le, bár, mint később értesültem, neked is fel kellett volna olvasni és éppen azért nem volt jegyed, mert te voltál a felolvasó.
Ezen te töprengsz, Jóska, mert nem tudod, hogy az emberek nincsenek berendezve a te világos logikádra, Ne töprengj tehát, hanem hallgasd meg egy tapasztalt ember tanácsait.
Ez az egyetlen módja annak, Jóska öcsém, hogy te Pesten bejuss valahová. A balkáni ügyeket tárgyaló diplomaták között ezek után gyerekjáték lesz megjelenni s vezetni a tárgyalást. Ha pedig tanácsaim már későn érkeztek volna, mert időközben agyonütött egy rendőr, akit megkérdeztél, hogy merre van a Király-ucca? - akkor ajánlom kipróbált módszeremet Szent Péterrel szemben, aki a mennyország kapujánál megállít, hogy milyen érdemek alapján óhajtasz bejutni.
Igen, ma hazamegyek, hazamegyek este a kis lakásomba és dolgozni fogok, csinálok valamit, megírom azt a szép novellát, a nőről, aki visszament, ami multkor, kilencvennégyben az eszembe jutott és azóta minden este nyugtalanít, hogy még mindig nem írtam meg. Azóta írtam háromezer krokit és negyvenezer cikket, de mindig azzal az érzéssel, hogy ezt még gyorsan megírom, hogy kész legyek vele, itt a kávéházban és aztán haladéktalanul hozzákezdek a novellához és hazamegyek dolgozni.
De ma tényleg. Nyolc óra van, otthon lecsukták a spalettát, felcihelődöm. Ó, magány! Te csodálatos... Ó, néma bútorok és ketyegő órák, ti figyelitek a magánost és a lélek csendes borzongását... Persze, itt a kávéházban nem lehet szépet gondolni és írni. Haza, csak haza!
És már otthon is vagyok. A redőnyt leengedem, bezárom az ajtót. Meggyujtom a villanyt. Járkálok. Íróasztalom elé teszem a széket, papírt a táblára.
Na és most. Magány.
Hm. Milyen furcsa itt minden. Még nyolc órakor nem láttam a szobámat, - egészen más. Körülnézek és egy képet fedezek fel, észre sem vettem eddig, mert szemben van az ágyammal.
Ó, magány!
Hát most kezdjük. De milyen furcsa...
Leülök, magam elé teszem a papírt. Hé, izé, egy feketét... Azaz, pardon.
Tehát a novella, a nőről, aki elment és visszatért... Egy ködös, novemberi este...
Felborzolom a hajam. Hogy is volt csak az a hangulat kilencvennégyben? Egy ködös, novemberi este, a nő, aki elment...
Elment... Elment...
Hát elment a nő... Igen, ez fájdalmas. Nem szabadott volna elmennie... Hogy is volt ez csak? Arra világosan emlékszem, hogy ezen a dolgon sírtam, kilencvennégyben, egy ködös, novemberi estén és akkor elhatároztam, hogy ezt meg kell írni, ez oly szép...
Nagyokat nyelek. Így csinál az ember, mikor sírni kezd. Így csinálom, úgy csinálom. Úgy csinálom, így csinálom. Nagyon jó, ez egy kuplé refrénje, amit a kabaréban hallottam. Milyen ostoba, bornirt dolog ezekkel a kuplékkal, meg kabarékkal. És a színész nem jól énekelte. A száját kinyitotta, mint egy teknő akkora lett a szája és kiforgatta a szemeit. Milyen buta, marha dolog. Pfuj.
A nő tehát elment, kilencvennégyben, elment és nem tért vissza többé... A november szitált és kellemetlen és hűvös volt...
Na, mi lesz. Magány.
Persze, ilyen dolgok jutnak az eszembe. Soha többé nem megyek el se kabaréba, se moziba. És a barátaimnak is megmondom, hogy ne menjenek, az embert ez a léha, ostoba, kávéházi élet teszi tönkre... Azok most is ott ülnek a kávéházban, milyen bolondság... Ott ülnek és beszélgetnek... új könyvekről, emberekről... Valószínűleg rólam beszélnek most... Biztosan szidnak... a hátam mögött... persze, könnyű, ha nem vagyok ott... Pfuj.
Na, azt a magány mindenségit.
Elment az asszony...
Na; ja, könnyű nekik. Nem is értik, amit én írok. Könnyű akkor szidni. Most tárgyalják a darabomat és hibásan magyarázzák a drámai csomót. Pardon, az nem egészen úgy van, kedves Bartos barátom. Én azt nem úgy értettem, hogy az úgy van, hogy az a másik...
Na. Az asszony tehát... kilencvennégyben... novemberben...
Furcsa. Azért én lehetek még nagyon jó drámaíró, ha az a sárga, irígy Budai más nézeten van is. Nem állok vele szóba többé.
Asszony... kilencvennégy asszony...
Nem rossz. Nekem magyarázza az úr! Hát majd én megmagyarázom az úrnak. Azonnal odamegyek a kávéházba és megmagyarázom.
De a novemberi asszony... elment...
Eh, hát elment. Mit bánom én. Minek ment el? Biztosan valami dolga volt, azért ment el. Sürgős dolga volt.
Magány?
Majd a sírban! Ott elég időm lesz. Gyerünk!
De valamit mégis kellene írni... Na jó, megírjuk ezt a dolgot krokinak, a Gyerünk-Csak kávéházban.
Megígértem Mariska kisasszonynak, hogy elviszem neki azt a könyvet, már mult héten megígértem. Reggel tehát szépen becsomagolom fehér papírba a könyvet, még be is spárgázom, cukorspárgával.
Kicsit álmosan érek az uccára. Megint későn feküdtem le.
- Á, alásszolgája, ebbe a szép reggelbe!
- Alá... eee... pardon...
- Na, fogadjunk, hogy nem ismer!
Diadalmasan néz rám. Némely embernek örömet okoz, hogy olyan ostoba képe van, hogy senki se emlékszik rá.
- Kevésbe fogadjunk, mert ön megnyerte.
- Hát Postás... Nem emlékszik?
- De igen, már emlékszem. Nem egy magas, barna ember ön?
- Nem. Alacsony vagyok és inkább szőke. Hehehe. Mit visz, mit visz?
- Egy könyvet viszek csak biz én.
- Egy könyvet! Hehehe. Nagyon jó.
És úgy hunyorgat felém, mintha valami pikáns adomát mondtam volna el.
- Igen. Hát... merre megy?
- Haza. Hehehe. Na, milyen könyv? Mutassa csak.
Kiveszi a kezemből, leveszi róla a papírt és kinyitja.
- Ja, ez...
Belenéz egyik lapba, könnyedén elolvas egy kikezdést. Harsogva felnevet.
- Höhö. Nagyon jó dolog ez! Ja, ezek még tudtak írni.
Türelmesen állok.
- Igen, ezek még tudtak.
Átlapoz egy másik oldalra. Ez is nagyon jó lehet, tetszik neki. Egy kicsit belemerül.
Néhány perc mulva szerényen megszólalok.
- Tudniillik - mondom - nekem dolgom van - mondom - a szerkesztőségben, - mondom.
- Várjon, most ne zavarjon.
Végigolvassa a fejezetet. Egyik lapnál fület tesz rá. Előveszi ceruzáját és széljegyzeteket csinál. Érdekes ember.
- Na, pá, - mondja könnyedén.
- Pardon... a könyvemet...
Harsogva belenevet a képembe. Nem szólok semmit, mert nem tanácsos kinyitni a szájamat.
Szépen visszacsomagolom a könyvemet. Most ebédelni megyek, mondok. Ebéd után bemegyek a kávéházamba. Végigmegyek a karzaton.
- Á, szervusz.
- Szervusz.
- Hová szaladsz?
- Dolgom van, fiacskám.
- Na, mit viszel, mit viszel?
- Semmi, egy izé...
- Mutasd.
Kiveszi a kezemből. Kicsomagolja.
- Na, hallod, te ilyeneket olvassz?
- Dehogy. Viszem.
- Hová?
- Mariska kisasszonynak.
- Ki az?
- Az unokafivérem... Szervusz, sietek.
- Várj egy percre.
Elkezdi olvasni könyvemet. Ez már alaposabb ember. Az előszót is elolvassa.
- Örülök, hogy végre alkalmam volt végigolvasni ezt a könyvet, - mondja este hat órakor - már régen ajánlották nekem. Na, nem tartóztatlak tovább. Látom, már arcokat csinálsz.
Levánszorgok a parkettre.
- Hogy vagy errefelé?
- Szervusz, sietek.
- Mit cipelsz ebben a papírban?
- Semmi. Egy kályhaellenző.
- Ugyan! Ilyen kicsi?
- Hát csak olyan kicsi kályhához való. Különben nem is kályhaellenző, hanem tintatartó.
- Mutasd csak.
- Nem lehet, robban. Törékeny.
- Na hallod... Nagyon furcsa vagy. Különben edd meg.
Ezzel az emberrel nem veszhetek össze, ettől függ az a dolog.
- Kérlek, parancsolj.
Tizenegykor este félig holtan esem a pamlagra. Magam mellé teszem a könyvet.
Két kéz lefogja a szemem.
- Kukucs! Ki vagyok?
- Nem tudom. Honnan tudnám, hogy ki az illető, mikor éppen annak az érzékszervemnek használatában akadályoz meg, mellyel kilétét megállapíthatnám?
- Kukucs! Hopp! Mi ez ebben a csomagban?
Felhördülök, mint a sebzett oroszlán. Vakon megragadom a könyvet, kettészakajtom és a fejemen keresztül fejéhez vágom a kérdezőnek.
- Tessék! Ez az!
A szememet eleresztik. Megfordulok.
Mariska kisasszony.
Kedves felnőttek, emberek, asszonyok, csiribiri csupp. (Tudom, hogy ennek semmi értelme, hogy »csiribiri csupp«, de ti, mikor velünk beszéltek, mindig ilyen csacsiságokat szoktatok mondani, mert azt hiszitek, hogy ez gyerekes, pedig higyjétek el, mi egymás közt sohse szoktunk így beszélni.) Miután ti bizonyosan nagyon únjátok magatokat minélkülünk, csináltunk nektek néhány társasjátékot, hogy ne únjátok el magatokat, mikor mi nem érünk rá veletek foglalkozni.
Ez a játék arra megy ki, hogy valamelyik kis felnőttecske kérdez valamit a másiktól, mire annak felelnie kell, de úgy, hogy ezeket a szavakat: »fekete, fehér, igen, nem« ki ne mondja, mert akkor veszít. Például néhány Fővárosi Lakócska kérdezi a Fővárostól: »milyen színű mája van a városatyáknak?«, mire azt feleli: »olyan sötétes« - vagy »mikor szabályozzák már a házbért ebben az évben?« mire az feleli: »na, na, majd meglátjuk«, - vagy »meglesz az autótaxi, igen vagy nem?« - mire az feleli: »hát hogyne, hogyne« vagy: »milyen színű lesz a hajunk, mire meglesz?«, - mire a Főváros kiböki: »fehér színű lesz«, - mire mi nyertünk.
Ezt katona-felnőttecskék játsszák a háborúban. Az utolsó párt mindig előre küldik, amibe az a vicc, hogy az első pár mindig elesik és így a tartalékosokat behívják és előre küldik.
A felnőttecskék körbe ülnek, valamelyikük leül a középre és szépen elmondja, hogy hogyan csinálják náluk a pékzsemlyét, - mire a körben néhánynak a gyomra kifordul. Aztán elmondja, hogyan csinálják a bankokat, mire a többi gyomra is kifordul. Erre elülről kezdik.
Ezt újságírócskák játsszák a szerkesztőségben. Az egyik elkiabálja magát: »hol az olló?«, mire a válasz: »a Blaunál van, éppen most vágja ki a vezércikket egy vidéki lapból«, mire mindenki helyet cserél, akinek nem marad hely, az kilép a szerkesztőségből és valami okosabbat kezd.
Ezt este, az ágyban játssza a lakáska-felnőttecske. Jönnek a férgek és éneklik: »Csip-csip, csóka, varjú vágja, nem adom olcsóbban a lakást, nagy adósságok ülnek rajta« és úgy is teszek.
Vendéglős-felnőttecskék játsszák olyankor, mikor az ember egy jól átsült bécsi szeletet rendel náluk, mire a másik felnőttecske a fejéhez vágja, mert nincs átsülve, mire összehasonlítják, hogy melyik vörösebb.
Ezt az építész-felnőttecske játssza és a fal-felnőttecske, amit épített. Mikor készen van a fal, akkor az építész-felnőttecske azt mondja: »Hinta-palinta«, mire a fal elkezd hintázni és szépen lefekszik a járdára.
Ezt játssza a végrehajtó-felnőttecske, egy kalapáccsal, amit mindig leüt. Egy másik felnőttecske, a végrehajtott, erre mindig odaad valamit. Egy harmadik felnőttecske, akinek semmi köze a dologhoz, az esetet kiharangozza a városban.
Ketten ültünk a barátommal a parkban. Barátom hanyagul hátradőlt nádszékében s egykedvűen cigarettázott.
- Hányadika van ma? - kérdezte barátom.
- Csütörtök.
- Akkor ma lesz a koronázás.
- Ma lesz.
Barátom bólintott, aztán még megkérdezte:
- Hogy vagy a feleségeddel?
- Köszönöm, hű hozzám.
- Most van pénzed?
- Mindig az a százezer.
- Parancsolsz egy parti kverenteszt?
- Kérlek alássan.
Kivettem a pakli gyufát és egyenlően elosztottam. Minden ötödik gyufának szépen levettem a fejét, ahogy kell. Négyet oldalt helyeztem, aztán az egészet átnyujtottam őfelségének.
- Kérlek, emelj.
Tizenkettőt emelt le.
- Helyes, tehát talonba megy.
- Mennyit számítunk egy poénra?
- Négy és fél.
A maradék ötöt benthagytam adunak. Akik a kverentesz-játékot ismerik, - már pedig ki ne ismerné nálunk a kverentesz-játékot, olyan emberrel nem is lehet szóbaállni - azokat érdekelni fogja a helyzet. Nálam volt huszonöt gyufa, az harmincöt, hozzávéve egy adút és egy hecsepecst, az negyven és egy ütés.
- Indulhatunk, mester.
Barátom négy gyufát tett elém, keresztbe.
Természetesen, ugyebár, itt nem lehet gondolkodni, minden kezdő tudja, hogy ilyenkor törni kell, meg három, az kilenc.
Két gyufát derékban kettétörtem, igazítok, és letettem a négy mellé.
- Szóval: vörösmacska.
Barátom pillanatig gondolkodott. Aztán rájött, mivel kell válaszolnia.
- Természetesen: kontramacska és rekontramacska.
Ötöt letett és felírt egy felet.
A helyzet most kritikusnak látszott. Mert ugyebár, ha erre sakkal felelek és leütöm a széket, akkor ő megint kontrázhat és az én vezérem nem mehet sehova.
- Tessék.
Néggyel igazítottam. Most a hadállás körülbelül egyenlőnek látszott.
Barátom sokáig gondolkodott.
Végre rájött az egyetlen megoldásra.
- Becserélek.
Kicserélte a nála levő összes gyufákat, az egyiknek letörte a fejét.
Vagyonom veszélyeztetve volt, mert ilyenformán néggyel bentmaradok és egy uhú, az negyven. Csak hatezer korona volt nálam és nem látszott valószínűnek, hogy huszonnégy órán belül, míg a kártyabecsület letelik, meg tudom szerezni a hiányzó hatot.
De nem azért játszottam én a kilencvenes években Maróczyval és Pillsburyvel remis eredménnyel, hogy most fel ne találjam magam.
- Pagát és megint pagát! - kiáltottam diadalmasan és leütöttem egy parasztot, amiért a büntetőtörvényszék négy évi fegyházat állapított meg.
- Igen! - kiáltott barátom és nyomban visszarúgta a gólt. Most egyideig az ellenséges háló előtt folyt a játék, a fekete-sárgák ugyancsak megszorongatják a kapust, de BTC diadala biztosnak látszik. Félidő 3:2.
Hajrá, előre. Négyet mondtam be.
A bankár mindent behúzott, - piros jött ki. Annál jobb.
- Faites vos jeux!
Hármat behúztam: az négy poén és kverentesz. Ultimó.
Nagyszerűen állok. Csakhogy... csakhogy... most az a kérdés, lehet-e bízni Taralban? Az odds 20 az egyhez, de Feketerigó nem áll starthoz, fuss, vagy fizess. Nagyszerű tipp, de mégis csak papírforma.
Éljen Taral!
- Nos? - kérdezte barátom.
- Bemondom a kverenteszt!
Sajnos, nem fejezhettük be a kitűnően induló partit, mert ebben a percben megjelent az ápoló úr és be kellett menni a cellába.
A Rottenbiller-ucca sarkán egy sarokban kitépett irkalapot találtam. A tetején - magyar irka volt - a következő feljegyzések: ír - úr - rí -
Alatta kevéssé gondos kidolgozásban (a betűk néhol kibökték a vonalat, alul és felül), de energikusabban odavetve, a következőket:
Kiáltvány az emberiséghez!
A futurista irodalom rendelete.
A régi Pilvax helyén épült most egy restaurant. Este mentem oda, nem voltak sokan. Az egyik asztalnál dolmányban, árvalányhajas kalapban ült egy fiatalember. Mindjárt ismerősnek tűnt. Néhány tarka bekötésű könyv hevert előtte.
Tisztelettel odatelepedtem.
- Alászolgája, - mondtam - bocsánatot kérek, de mintha a multkor... mintha a dunaparti korzón találkoztunk volna. Nem egy kövön tetszett állani és valamit mutogatni fölfelé...?
- Először is, - mondta Sándor bácsi - ne mondd nekem, hogy alásszolgája... - És a vállamra ütött. - Nincs szolga és nincs úr!... Szabadság, szerelem, e három van csupán!... Keblemre, lantos.
És Sándor bácsi megölelt.
Nagyon megörültem a találkozásnak, de hirtelenében nem tudtam mit mondani Sándor bácsinak. Témát keresve megnéztem a könyvet, amit olvasott: a Petőfi-kiadványok voltak, Ferenczy Zoltán Petőfi-tanulmányaival.
- Érdekes könyv, nemde?
Sándor bácsi rácsapott az egyikre.
- Magyar a mája is, meg a zúzája is ennek a Ferenczy komának! Hát csak kihozta belőlem a népies elemet, a kiskésit a juhászszentemszeretőmnek, ebadta, csuha! Már egy félórája olvasom, egészen szeliden ültem ide, kérem alássan, mert fáradt voltam abba a sok álldogálásba, ott a Dunaparton. De ez a Ferenczy, ez már aztán egy népies, a ragyogóját - juj, egészen belebizsergett a vérem, úgy feltüzelt, ahogy ezt a »Megy a juhász szamáron« című versemet magyarázza, - hogy abba micsoda népies tűz van, meg egyszerűség, meg mifene. Tetszik tudni, én már egy kicsit meg is feledkeztem ezekről a dolgokról. Segesvárról Londonba mentem, meg Párizsba, ott voltam egy pár évig, olvastam, irogattam, belemerültem a dologba, írtam egy pár szép szimbolista verset - a régiek közül csak a »Szeptember végén«-t szeretem - és mostanában akartam befejezni Swinburneről írott nagy tanulmányomat, melyben a szellemi arisztokrácia jogosultságát fejtegettem. Szóval ez a népies dolog már ki is ment a fejemből. Hát tegnap hazajövök, benézek ide a Pilvaxba és kezembe kerülnek ezek a Petőfi-kiadványok. Elkezdem olvasni - tyű! a betyár angyalát, úgy - de úgy föllelkesített, ilyen szép szavalatot még nem is olvastam. Hja, öcsém-sógorom, azért mondom neked, lantos vagy te is, magyar az a fanyar zúzád teneked!
Megint a vállamra csapott.
- Hát, - kérdeztem tétován - most nem fejezi be azt a tanulmányt, Sándor bácsi?
- A vakapád fejezi be, - mondta Sándor bácsi - hanem írtam egy igaz magyar tüzes népdalt, ezt hallgasd meg, ha vitéz vagy.
És Sándor bácsi szavalt:
- Na, hogy tetszik öcsém?
- Nagyon szép, - mondtam, - olyan... olyan népies.
- Azt elhiszem! - kiáltott Sándor bácsi és egy imbiszt a falhoz vágott. - Ez a Ferenczy-szentem visszaadott megint magamnak. A »János vitéz«-t is folytatni fogom, már gondoltam is hozzá egy új szakaszt.
- Halljuk, Sándor bácsi!
Sándor bácsi szavalt:
- Na, mit szól hozzá, öcsém?
- Nagyon érdekes. Hangulatban mintha az előbbi bordalához hasonlítana.
És Sándor bácsi belémkapaszkodott.
- Bocsánat... - mondtam - de én...
- Hej, barna kislány, - folytatta Sándor bácsi, rám se hallgatva és megcsipte a karom, - ha, te szeretsz, tudom isten, el se feledsz.
Sándor bácsi át akarta fogni a derekam. Gyorsan másra akartam fordítani a beszédet.
- Olvasta azt a cikket, amit Szász Zoltán írt önről a Nyugat-ba?
- De Babits Mihály...
- Az is egy barna kislány, - harsogta Sándor bácsi és az asztalra ugrott.
Rémülten néztem rá. E percben váratlan és csodálatos dolog történt. Sándor bácsi feje egyszerre kettévált, két fej lett az egyből és a két fejből lefelé egész Sándor bácsi kétfelé hasadt. Két nyak, két törzs. Egy perc mulva két Sándor bácsi állt az asztalon. Az egyik dolmányban és árvalánnyal, a másik egyszerű zsakettban. Ijedten néztek egymásra,
- Mi történt? - kérdeztem borzongva.
- A pofátok szentjit! - kiáltott nekikeseredve az a Sándor bácsi, akinek árvalányhaja volt és földhöz csapta a kucsmáját - az ántiját neki! - ez a Beőthy Zsolt már megint különválasztotta bennem az embert a költőtől!
Mariska és Károly bácsival hatéves koromban találkoztam először a Mária Terézia-téren, ahova levitt a cseléd játszani. A téren egy csomó kislány kört játszott. A kör közepén térdelt Mariska. Sorsa már akkor nagy mértékben érdekelt, mint azóta is minden, ami az események középpontjában áll. A következőket tudtam meg:
Ekkor egy kis lány lépett Mariskához, ki, mint kiderült, Károly bácsit képviselte.
Károly báty megkérdezte Mariskát, miért sír, mire Mariska odanyilatkozott, hogy neki meg kell halni.
Innen kezdve Mariska sorsa a balladák zavaros ködébe vész. Károly báty nem hogy meg nem vigasztalja Mariskát, de inkább csatlakozva Mariska nézetéhez, hogy neki meg kell halni, előveszi kését és beleszúr Mariska szívébe. A közvélemény, mely Mariska pártján látszott lenni, erre tapsban tör ki, s Károly durva és határozottan elhamarkodott cselekedetét elítélve azonnal egy magasabb igazságszolgáltatásra appellál, mely Mariskának ad majd elégtételt.
Ez a szemeim előtt lefolyt dráma azóta sokat foglalkoztatott. Kérdezősködtem otthon is, szüleimnél és egyebütt, de csak zavaros és összefüggés nélküli magyarázattal, hogy Mariska valószínüleg kockacukrot lopott a konyhában s azért kellett meghalnia, nem tudtam megelégedni. Később, mikor élettannal és természettudományokkal foglalkoztam az egyetemen, néhány tanáromnak újból előhoztam az esetet. Ezeknek tudományos véleménye az volt, hogy nevezett Mariska alatt valószínűleg hajadon leányt kellett érteni, ki az etika szabványairól megfeledkezve, bűnbe esett. Károly bátya a bosszúálló lelkiismeretet képviselte abban a percben, midőn Mariska bűnének következményei előtt állt, s nem lévén törvényes neje csábítójának, csak a halált választhatta.
Mi sem természetesebb, hogy Mariska sorsa ezek után kétszeresen érdekelt. Szerettem volna a szigorú Károly bácsival is találkozni, hogy mint naturalista író, Mariska belső életének néhány intímitását megtudjam tőle.
Végre egy közös barátunk bemutatott neki.
Károly bácsi meglehetősen megváltozott, de jól néz ki. Nagyon elegánsan öltözködik, vastag aranylánc, városi bunda, lakkcipő. Szívesen fogadott, mindig szerette az ujságírókat.
Mariska iránt érdeklődtem.
- A művésznő kitűnően érzi magát - válaszolt Károly bácsi - és bizonyára örülni fog, ha önt fogadhatja. Azonnal elkísérem önt az öltözőbe. Maga csinos fiú, fog neki tetszeni...
És ravaszul hunyorgott.
Károly bácsi átkísért az öltözőbe, ahol Mariskát éppen öltözködés közben találtuk. A »Négertánc«-ot próbálta előbb, amivel most indul világkörüli útjára.
- Kérem, egy kincs ez a nő! - hunyorgott szakértően Károly bácsi. - Egy kincs! Majd meglátják, mit csinálok én még belőle! Nem sajnáltam eddig semmi fáradságot.
Megtudtam, hogy Károlykából impresszárió lett és nem ördög és hogy ő menedzseli Mariskát.
Ezek után kicsit bátortalanul mertem csak előhozakodni a dologgal.
- Úgy emlékszem, - mondtam óvatosan - azelőtt holmi nézeteltérések voltak ön és a művésznő között. És hogy ön némi túlszigorral ítélt meg bizonyos, Mariska művésznő által elkövetett dolgokat, melyek következményekkel fenyegettek.
Károly bácsi legyintett.
- Ugyan kérem. Hiszen ön tudja legjobban, hogy a közvélemény már akkor is ellenem volt. Azt mondták, kegyetlenség, amit csinálok. Hát jó, én megmutattam, hogy velem lehet beszélni. Mariskát felkaroltam és csináltam belőle valamit. No és mellékesen magamból is.
A művésznő mosolyogva nyujtotta csókra a kezét.
- Ön kedves és naív ember, - mondta nekem, - amint látja, Mariskából igazi, nagy nő lett.
- Károlykából pedig, - mondta Károly bácsi - Károlykából komoly férfi lett, aki érti az életet.
- És a következmények? - mondtam én elszontyolodva.
- A következményekből, - mondta finoman Mariska - a következményekből angyal lett.
A budapesti állatkertben mutattak nekem tegnap egy kis ketrecet. A ketrecben volt egy kéthónapos kis majom, egy ugyanilyen korú kis oroszlán, egy kis malac, meg egy kis kutya.
Az oroszlánkölyök a ketrec sarkában ült: haragoszöld szeme vadul és leplezetlen mohósággal hunyorgott. Néha felemelte pracliját és körmeit meresztgette. Néha kitátotta a torkát és nyávogni próbált.
A kis kutya fürgén és fontoskodva szaladgált körül: háromszor-négyszer megszagolt minden sarkot, felkapta a fejét, vakkantott egyet, mintha valami nagyszerű felfedezést akarna közölni, valami butaságot nyilván, hogy télen nagyon hideg van, nyáron nagyon meleg van, vagy hogy ez a ketrec be van csukva, amit mindenki úgyis tud, csak a kis kutya hiszi, hogy ez valami nagy dolog.
A malac semmit sem csinált; üldögélt a másik sarokban, jól elterpeszkedett, kéjesen mozgatta az orrát és lusta, apró szemein látszott, hogy valami malacságon jár az esze.
A majom, míg odajöttem, szunyókált egy keresztbefektetett rudacskán. Abban a pillanatban, hogy meglátott, felélénkült: leugrott a rúdról, szaladgálni kezdett. Hirtelen megkapta az oroszlán farkat, rámhunyorgatott és megrántotta. Azzal uccu, fel a rúdra. A sivatag királya a saját farkához kapott és dühösen megharapta, háromszor körbeforgott, nem értette az esetet, mi történt vele, ki volt az, végre, úgy látszik, beleegyezett, hogy nyilván valami felsőbb lény húzta meg a farkát, a nagy Láthatatlan, akinek rejtelmes valóságát el kell fogadni s akinek bizonyára oka volt arra, hogy az ő farkát meghúzza, olyan oka, amit a véges oroszlánész úgy sem foghat fel soha, tehát nem kell kutatni, hanem bele kell nyugodni, hogy így van, in saecula saeculorum. A metafizika az metafizika, mondta magában a sivatag királya és lefeküdt.
Egy kifli csücskét dobtam a ketrecbe, a malac orra elé esett, a malac utána kapott és megragadta. Abban a pillanatban ott termett a majom, felugrott a malac hátára, két kézzel megkapta, a száját ügyesen kinyitotta, a harmadik kezével kivette belőle a kiflicsücsköt, a negyedik kezével betette a saját szájába és lenyelte. Azzal megint fel a rúdra. A malac sivított egyet, keserveset és panaszkodót és így szólt magában: Disznóság. Ami disznóság, az disznóság. Ezektől a zsidóktól nem tud már élni a tisztességes, derék, becsületes polgár, a szájából szedik ki az utolsó falatot, amit arca verítékével keresett magának. És a kormány nem tesz semmit, hogy az efféle méltánytalanságnak elejét vegye; nem, hanem inkább még paktál velük, polgártársak, összetart velük, hogy együtt osztozzanak meg a zsákmányon, mert tudjátok meg, polgártársak, hogy ez a gaz majom a kiflicsücskének a felét odaadja Lendl Adolfnak, akinek szerződése van vele, hogy minden elrablott kiflivég bizonyos százaléka őt illeti meg. Innen van az, hogy neki minden szabad és hogy a parlamentben nem kerül soha napirendre a mi méltányos és igaz javaslatunk, mely szerint a majmoknak le kell vágni mind a négy kezét és helyébe csülköt kell alkalmazni, mint ahogy tisztességes állatokhoz illik.
Ez a dolog nagyon meghatott és egy diót dobtam a ketrecbe, tudva, hogy a gyenge kis majom nem tudja feltörni. A majom egy grimaszt csinált és nem mozdult; a kis kutya harsányan felvakkantott, nekiment a diónak, marni, rágni kezdte és hosszas erőlködés után sikerült feltörnie. Abban a pillanatban ott termett a majom, mint a villám, felkapta a feltört diót és úgy elillant vele, hogy magam is csak akkor vettem észre a műveletet, mikor már javában szedegette ki vékony, görbe ujjaival a halványsárga gerezdet. A kis kutya hangos ugatásba tört ki, szaladgált, ugrált, kapkodott, vérben forgott a szeme, hörgött, tajtékzott: »Munkások! Munkások! - ezt ugatta. - Fel, fel a forradalomra, munkások, ne tűrjük, hogy az átkos kapitalizmus a mi keserves munkánk véres gyümölcsén hízzon, míg mi éhezünk és nélkülözünk. Itt az idő, hogy rendet csináljunk, hogy felforgassuk a társadalom korhadt oszlopait! Szocialisták, jöjjetek mind el, legyetek ott a népgyűlésen, ha mindnyájan ott veszünk is, - különben is a rendőrség megengedte a gyülekezést«.
Így ugatott a kis kutya, míg a kis majom vígan ropogtatta a diót. Ránéztem és megértettem, hogy lett az ember a teremtés koronája.
A Föld kemény kérgét hatvanezer kilométer magasságú levegőréteg borítja. Ennek a rétegnek a tetején négyen úszkáltunk, angyalok, szabályosan tempózva: Henrik, Vilmos, Sándor, meg én. A többi angyal szétszórva úszkált, fürdött a jó, friss levegőben, mások meg lebuktak a levegőréteg alá, egészen a földig és fogadtak, melyik tartja ki tovább a levegőréteg alatt; ezeket embereknek neveztük; voltak, akik ötven évig kibírták, voltak akik negyven évig, volt egy, aki százig is kibírta. Fölülről aztán mulattunk, hogy lubickolnak odalent, behúnyt szemmel, nem ismerve meg egymást: egymást lökdösve.
- Te, - mondta Sándor nekem - fogadjunk mi is, ki bírja tovább, jó?
- Nem nagyon szeretek lebukni, - haboztam - az angyal tele lesz mindenféle sárral, meg iszappal, aztán évekig moshatja a levegővel, míg lemegy.
- De csak gyerünk, - nógatott Sándor.
- Hát nem bánom, - mondtam - de viszek magammal valami pálcát vagy fegyvert, mert hallom, mindenféle undok állatok vannak lent: Betegség, Pénz, Kritika, Butaság, meg egyéb hüllők. Majd ezt a jó, kemény, hegyes kis napsugarat.
Azzal már buktunk is le mind a ketten. Sándor nagyon megváltozott a levegő alatt: kidagadtak a szemei, mint a halnak. Nem beszéltünk eleinte, mert féltünk, hogy a levegő bemegy a szájunkba.
Hamar földet értünk. Körülöttünk szaladgáltak az angyalok; egyiket sem ismertük meg, a levegő nagyon megváltoztatta őket, emberi-állatformájuk volt, a vékony, átlátszó szárnyak egészen eltűntek, azt csak odafent látni.
Húsz évig könnyedén bírtuk mind a ketten. Nagyon kétséges volt, ki nyeri meg a fogadást. A chance-ok egyformák voltak: Sándor jobban bírta a föveny iszapját, én meg a hegyes kis pálcámmal lökdöstem magamtól a kellemetlen halakat, polipokat. Sándornak egyre jobban dagadtak a szemei. Nem szóltunk egymáshoz semmit, vártunk. Közben körülöttünk hol sülyedtek le az angyalok, hol meg az emberek nem bírták tovább, kinyitották a szájukat, becsukták a szemüket és szálltak fölfelé, a levegőréteg felszínére...
További nyolc év mulva Sándor arcán türelmetlen kifejezés jelent meg. Úgy látszik, félt, hogy elveszti a fogadást, én tovább birom ki. Egyszerre csak odajött hozzám és elkezdett csiklandozni.
- Ne, ne bolondozz, Sándor, - mondtam én - nagyon csiklandós vagyok. Akkor persze, hogy nem birom ki.
De hogy nem hagyta abba, a hegyes kis pálcámmal lökdösni kezdtem magamtól.
Sándor mérges arcot vágott és gondolkodott, mit tegyen velem. Közben az emberek körénk álltak és röhögve nézték, kinek sikerül felszekírozni a másikat, hogy elveszítse a fogadást.
Őszintén szólva, már akikor rosszul éreztem magam, nem szeretem a csőcseléket és inkább itthagytam volna az egész dolgot, egye fene, dehát fogadás, az fogadás. Aztán, gondoltam, itt a pálcám, Sándornak meg semmije sincs.
Az ám, csakhogy Sándor ekkor a fövenyben kezdett kaparászni és kikaparászott magának egy nagy ménkű dorongot. A dorongnak jó sáros vége volt és hosszú volt. Aggódva néztem, mi lesz ebből, az emberek röhögtek.
Hát egyszerre csak Sándor elkezd döfködni a hosszú, sáros doronggal. Most aztán őszintén felháborodtam.
- Hallod Sándor, ez nem gilt, - mondtam. - Nem így fogadtunk. Így nem ér a fogadás, ha ilyeneket csinálsz. Tudod, hogy csak ez a pálcám van, napsugárból.
- Micsoda link duma ez, - mondta Sándor. - Micsoda napsugár-pálcáról beszél maga? Én nem is ismerem magát. Én nem értem ezeket a furcsa vicceket. Kérdezzen meg itt akárkit, érti-e ezeket a vicceket? Az enyimet értik.
Az emberek a fejüket bólongatták és röhögtek, hogy azt értik. Sándor döfködött a doronggal, tele voltam iszappal. Kétségbeesetten védekeztem az én hegyes kis pálcámmal, de hiába, a dorong hosszú és vastag volt és sáros.
- Hát ez disznóság, - mondtam Sándornak - így nem ér az egész. Gyere te is ilyen fegyverrel, mint én.
De Sándor csak döfködött tovább.
Egyszerre csak éreztem, hogy nem bírom. Tele voltam iszappal, sárral, fájt a mellem, körülöttem rossz szagú lett a levegő. Elkeseredtem, no, mondtam, én megyek fel, ez nekem nem kávéház.
- Tudod mit, - mondtam Sándornak - tudod mit: nyertél.
Husvétvasárnap volt, kinyitottam a szájamat, behúnytam a szememet és elrúgtam magam; nagy ívben szálltam fölfelé, mikor felszínt értem, jól megmosakodtam, nagy lélekzetet vettem és vígan lubickolni kezdtem a napsugárban.
Tavasszal, mikor zsendül a természet, enyhén olvad a hó, olyankor fujdogál az a se hideg, se meleg, lanyha bágyadt fuvalom, ami orronlegyint, mikor barátom, a finom és jómodorú ember, hátam mögé kerülve, diszkréten a fülemhez hajol és egy kicsit raccsolva, félhangon, hogy ne zavarjon nagyon, de nem is egész halkan, hogy azért meghalljam, szóval kimondhatatlanul tapintatosan és diszkréten, de amellett szerény, ám öntudatos komolysággal ezt leheli a fülembe: »Alásszolgája, Kovács úr, hogy van?«
Mátyás királyról hallottam, hogy jóízűen és egészségesen tudott aludni az ágyúk bömbölése közepett, holmi hadisátorban, ellenben rögtön felriadt, ha valaki suttogni kezdett a sátorban. Így vagyok én barátomnak, a finom és jómodorú embernek a hangjával. Ha valaki rámordít, ha belémlökik az asztalt, ha két ember a kávéház másik asztalánál, nem tudva, hogy én ott ülök, harsogó vitában magyarázza egymásnak, hogy milyen rossz volt a legutóbbi cikkem, hát én azt észre se veszem, nyugodtan írok vagy olvasok tovább. De ha barátom, a jómodorú ember, halkan és enyhén odahajol a fülemhez és enyhén, mint a tavaszi szél, beleheli »hogy van, Kovács úr?« akkor nekem az idegeim felborzolódnak, az ujjaim végén csomók képződnek, a nyakamon kidagadnak az erek, a talpam bizsereg és a torkomban ellenállhatatlan ingert érzek, hogy hangosan nyeríteni kezdjek.
Barátomnak síma, enyhén rózsaszín, kerekded arca van, orr, száj rendes, fogai épek. Nőktől hallottam, hogy csinos fiú. Miután megkérdezte tőlem, hogy hogy vagyok, többet nem mond, hanem nyugodtan és figyelmesen néz rám és várja, hogy feleljek. Én felelnék is, ha a nyeldeklőmben nem éreznék valami olyan sajátságos hullámzást, amit olyankor érez az ember, ha bemegy egy hentesüzletbe, mert éhes, vesz öt krajcárért egy rendes, piros szafaládét, kimegy az uccára, beleharap a szafaládéba, mire csodálkozva érzi, hogy nem hús van benne, hanem csukamájolajjal folyékonnyá gyúrt marcipán. Gyerekkoromban kimentem a konyhába, loptam egy kockacukrot, vízbe mártottam és utána meghempergettem porcukorban, - ilyen hangja van barátomnak, mint a csemegecikkeknek, amiket külvárosi kirakatban lát az ember: finom és jómodorú embernek. Vannak ötletes cukor hentesáruk, cukorból csinált sonka, szalámi, befestve hússzínűre, cukorlibacomb, amire még a zsírt is ráfestik. Az ember meglátja egy tányéron, azt mondja magában, ejnye, vuh, vejh, milyen finom, ripegős-ropogósra sült, zsíros libacomb, a nyála összefolyik és a gyomrában kiválnak azok a kémiai nedvek, amelyek a libacomb és zsír megemésztéséhez szükségesek, - erre kezébe veszi a libacombot és kiderül róla, hogy cukorból van. Ezzel nem azt akarom mondani, hogy a cukor nincs olyan jó étel, mint a libahús, de ha az embernek valami libacomb tetszik meg, akkor az ne legyen cukorból; a cukornak legyen cukor alakja és a húsnak legyen hús alakja, - és ha barátom, a finom és jómodorú ember, kívülről úgy néz ki, mint egy rózsaszínre sütött, friss, gusztusos borjúfilet, akkor miért van olyankor, mikor azt kérdi, »hogy van, Kovács úr?« olyan hangja, mint amilyen hangot ad a frissen gyalult főzőkanál, amivel enyhén langyos, folyékony cukorszörpöt kavargatnak, mikor hirtelen kirántják és erre a zsíros szörp egyet cuppan?
Én nem vitatkozom, hogy ez miért van. Csak annyit jegyzek meg, hogy ha legközelebb a fülemhez hajol és belecsurgatja a fülembe a folyékony és kicsit cukrozott kérdést: »hogy van, Kovács úr?«, akkor kiveszem a zsebkésemet, odaadom a kezébe és megkérem, hogy szúrja be gyorsan hátul a nyakamba, mert egy kicsit viszket és ha nem akarja beleszúrni, akkor veszek egy marék sót és belekenem a szájába és a fejére paprikát hintek és vitriollal leöntöm és két fadarabbal összemorzsolom a fejét és széttaposom a padlón és aztán nyugodtan megmondom a rendőröknek, akik letartóztatnak, hogy mondják meg a hullának, hogy köszönöm, jól vagyok.
- Tehát keddre behozza, - mondta a szerkesztő. - Lehet egy kolumna és fél hasáb. Majd meglátjuk, mit tud. Ha jobb lesz, mint a »Hírlap« cikke, pénzt is láthat.
A fiatal újságíró lefelémenet címeken törte a fejét. »Munkanélküliek Budapesten«, ez száraz, nem hangulatos. »A nyomor hadserege«, na, na. »A nincstelenek«, egy kicsit nagyon modern.
Jó, hisz a cím várhat. De hogyan kezdjünk hozzá a riporthoz?
Hogy őszinték legyünk, a fiatal újságíró még soha életében nem látott munkanélkülit. Azaz, lehet, hogy látott, csak nem vette észre. A kávéházban ült egész délután, de annyit homályosan sejtett, hogy itt nem azokról a munkanélküliekről van szó, akikkel ott találkozik. Olvasta a lapokban, hogy Pesten ennyi meg ennyi ember vesztette el biztos foglalkozását, ezekkel kellene érintkezésbe lépni, valamelyiket kikérdezni, bepillantani életébe, színes szavakkal és tarka színekkel lefesteni a kétségbeesés és tehetetlenség sötét éjszakáját. Másfél hasáb lehetne maga a beszélgetés, fél hasáb a sötét kétségbeesés leírása, aztán egy hasáb adat...
A külváros felé ballagott tépelődve. A Thököly-út végén elfogytak az emeletes házak, rossz kunyhók következtek, piszkos kapuk és udvarok. Zavartan állt meg, hogy most mihez fogjon. Az ucca közepén állt egy rendőr, már arra gondolt, hogy odamegy és megkérdezi: kérem, merre jutok itt a legközelebbi munkanélkülihez, - de aztán mégis szégyelte magát.
Öt óra felé kiért a mezőre, ahol semmi se volt már, - éhes lett, visszafordult. Mihez fogjon? Végre elszánta magát, bement az egyik házba. Az udvarra ajtók nyíltak, konyhákban nők mosogattak és súroltak, maszatos gyerekek verekedtek. Az újságíró megállt a kapu alatt és félénken benézett.
- Mi tetszik? - szólt szigorúan a házmester.
- Semmi, - hebegte zavartan az újságíró. - A lakók jegyzékét nézem. Nem lakik itt bizonyos Ergerberger!
- Itt nem lakik senki.
Az újságíró zavartan köszönt s kiment az uccára. Már hat óra volt, korgott a gyomra és a cikkből még semmi se volt meg. Tanácstalanul nézett körül. Az ucca üres volt, a másik oldalon egy tagbaszakadt munkáskülsejű férfi ment lassan, rongyos ruhában, elgondolkodva.
- Ez az, - dobbant meg az újságíró szíve, - ez a munkanélküli. Délután hat óra és nincs a gyárban. Ezt kellene megszólítani.
Átment a másik oldalra. Köhögött. A munkás lassan ment előre, látszólag nem vette észre. Az újságíró hozzácsatlakozott, néhány lépésnyire, oldalvást kísérni kezdte. Többször köszörülte a torkát, már ki is nyitotta a száját, - végén mégse merte megszólítani. »Bocsánat, kedves barátom« - mondotta magában. - »Kedves barátom, mondja csak« - Nézze, azért szólítom meg, mert látom, hogy szomorú - nem jó. És különben is, ha azt kérdezem, hogy nincs-e munkája, azt hiszi, hogy alkalmazni akarom, mire megtudja, hogy nem, mire megharagszik. Nem jó.
A munkás egy mellékuccába fordult, majd végigment a Százház-uccán. Az újságíró utána. Vágyódva pislogott feléje, de nem mert szólni. Egy uccakeresztezésnél egyszerre megállt a munkás. Az újságíró is megállt. A munkás megfordult, ránézett, aztán kacéran elmosolyodott. Az újságírónak hevesen dobogni kezdett a szíve.
- Na, - mondta a munkás kacéran - hát mit fél?
- Bocsánatot kérek, - dadogta az újságíró, kínosan vigyorogva.
- Na, jól van pubi, ne féljen semmit, - mondta a munkás, jöjjön közelebb.
Az újságíró boldogan közeledett. A munkás megveregette a vállát.
- Látom, nem mer megszólítani, - mondta jóakarattal. Aztán, szünet után: - Hát mekkora kell!
- Mekkora... izé...
- Mekkora cikk kell, úgy értem. Hány hasáb?
- Három és fél... rebegte az újságíró, szemlesütve.
- Színes kopf-fal?
- Színes kopf-fal.
A munkás gondolkodott.
- Hogy megy a sora? - kérdezte.
- Köszönöm, jól... - rebegte az újságíró.
- Nem úgy értettem. Mennyit fizetnek soronként maguknál?
- Négy fillért.
- Nem bánom. Hármat kapok belőle, mihelyt megjelent a cikk. Titkáromhoz, Vereshez továbbítandó az összeg.
- Azaz hogy... - dadogta az újságíró.
- Mit azaz hogy? Talán nem bízik bennem? A Pető nagyságos úrnak is én dolgoztam, aki a »Hírlap«-nál ír a munkanélküliekről, meg a Weisz nagyságos úrnak. Na, de nincs annyi időm, üljön le és írja.
Az újságíró boldogan leült a kövezet szélére, s jegyzőkönyvet szedett elő. A munkás szivarra gyujtott és percnyi gondolkodás után diktálni kezdte:
- Három hónapja, hogy elűztek a gyárból, uram és azóta kilenc gyermekemmel és szegény, tüdőbajos feleségemmel...
Ma délután végre megvettem azt az amerikai lakkcipőt. Szép, formás cipő, klappnival: a napsugár kétszer szégyenkezve tápászkodott fel, miután hanyattesett rajta. Jó erősen befűztem, egy kicsit szorított eleinte a nagyújjnál, de mindjárt elmúlt. Húsz koronába került az egész.
Reggel, mikor felvettem, megint úgy egy kicsit szorított, mint tegnap, de majd megint elmúlik. A suszter mondta, hogy csak tapossam jól ki.
Tyű, de szorít! Taposom.
Tyű, a kirelejzumát, ejnye, ejnye. Még ma is, harmadik napja? Tapiskálom.
Nagyon fáj, nanana, nagyon fáj. Tyű, de fáj. Nagyon fáj nekem ez a cipő. Ma délután egy kis lázam is volt. Hű! de belenyilalt!...
Bebebe... vavava... vávává...
Beteg ez a cipő, kérem alássan... most végre rájöttem! Hogy ehhez nekem öt nap kellett! Három napig kint kószáltam a Hűvösvölgyben, gyökereket és erdei sáskákat ettem kínomban és táncoltam hozzá, ahogy a suszter bácsi mondta a kis hamis. Tangót táncoltam, de most már kicsit ideges vagyok.
Ugyanis rájöttem, hogy ez a cipő beteg. Fáj, tehát beteg. Ha az embernek a foga fáj, úgy-e, akkor a foga beteg; ha a hasa fáj, úgy-e, akkor a hasa beteg; ha tehát a cipője fáj, akkor a cipője beteg. Na, nem mondom, hogy nagyon beteg... hm, egy kis náthája volt, abból lett egy kis influenzája, mit tudom én és most fáj. Fájingál egy pirinkót. Csak éppen annyira, hogy az ember úgy vakkant egyet-kettőt, de legfeljebb minden lépésnél egyszer, úgy bömbinget egyet és a szeme egy pirinkót kidagad az üregéből, de csak egy cseppecskét; az a pár szem szikra, amit az ember lát, meg az a pár csillag, fényes nappal, Istenem, oda se neki, katonadolog! Majd beszólok egy cipő-doktorhoz hazamenet. Addig csak kibírom.
A cipő-doktor, Suszter mester, megnézte a cipőt, szegényt, megtapogatta, hallgatózott, aztán azt mondta ő is, hogy nincs nagy baj, kicsit meghűlt, annyi az egész, üljek le addig, bízzam csak rá, mindjárt segít ő rajta. Belgyógyászati szempontból tekintette az esetet, hosszan beszélt rosszul varrt stepliről, bevágott klapniról, feichtolásról, de biz én nem értem ezeket az orvosi dolgokat. Valami csövet dugott bele, - nyilván gyomormosás vált szükségessé - aztán hideg borogatást alkalmazott.
Még mindig itt vagyok a cipő-kórházban, harisnyában ülök, mert a borogatás nem használt, mikor felhúztam, még fájt egy kicsit, na, nem nagyon, csak éppen annyira, hogy a nyelvem egy pindurkát kilógott, na éppen csak egy negyed méternyire. De a mester mégis lehúzta, azt mondta, most még megpróbálkozik meleg borogatással, ha az se használ, akkor - de azért ne ijedjek meg! - akkor menjek el doktor Kobrakhoz, az speciálista, mert úgy látszik, valami szervi baj van, amit így, belgyógyászatilag, nem lehet gyógykezelni és konziliumra lesz szükség. Tíz koronát kért.
Tényleg a speciálistához kellett fordulni, mert este nyolc órakor hirtelen görcsök álltak be és a jobboldal megdagadt. A speciálista sokáig vizsgálta a beteget, hosszan beszélt a diagnózisról, de nem értettem. Most valami újrendszerű bőrnyomóval próbálkozik, mondta, de ha ez sem használ, akkor műtéti beavatkozásra kerül a sor, mert komoly szervi bajok vannak és a borogatás csak súlyosbította a kórt. Már harminc koronámban van a kezelés.
Bulletin: A Cipő az éjszakát nyugodtan töltötte (talán mert nem volt a lábamon). Láz nem volt, az érverés emelkedett. A bélést beragasztották valami nyúlós anyaggal. Kívül két evőkanállal sósborszeszt alkalmaztak. A beteget befektették a sámfába és az ágyamba. Én a pamlagon aludtam.
Délben kivettem a sámfát és megpróbáltam a Cipőt. De az első lépésnél kiütött rajta a verejték, le se mehettem az uccára, azonnal telefonáltam a cipő-sebésznek. Automobilon jött, megvizsgálta és kijelentette, hogy tüstént hozzá kell látni a műtéthez: egy fél óra múlva már késő lehet.
Rettenetes volt. Egy görbe késsel először bemetszett a bélésbe: ekkor kiderült, hogy a nyelve a Cipőnek a bélés alatt összehúzódott, daganat képződött, ez volt az oka annak, hogy olyan rettenetesen fájt, szegény. Nem lehetett okoskodni: a sebész kimetszette (extirpálta) az egész nyelvet, bemetszett a klapniba, aztán összevarrta lazán, a felsőrésszel. Utána újra sámfába tették a narkotizált Cipőt. Most várni kell.
Fájdalomtól megtört szívvel jelentem, hogy a beteg nem bírta ki az operációt. Ma reggel, mikor felvettem, végigrepedt a varrás és levált a talp, a cipő abban a percben felsikoltott és - meghalt! (Exitus.) Nyugodjék békében!
Az a borzasztó a dologban, hogy most tizenötödikéig nem mozdulhatok ki hazulról, mert addig a fizetésemet kivettem és elköltöttem a gyógykezelésre, csak tizenötödikén lesz annyi pénzem, hogy új cipőt vehessek.
- Fogalmazó úr... tartóztasson le... megfojtottam a barátomat... a szegény jó Gusztikát... mert szükségem volt arra az ezer koronára... aztán kisült, hogy nem volt nála éppen az az ezer korona... pedig hogy számítottam rá, hogy egyedül találom... és előbb megfojtom, aztán elszedem az ezer koronát... hát erre nem találtam nála az ezer koronát... most tessék elképzelni fogalmazó úr... egész hiába fojtottam meg... a legjobb barátom... ilyen pech... pedig milyen rendesen csináltam... előbb még be is paukoltam a fojtogatást, hogy jól menjen... és most tessék... még hozzá észre is vették... éppen egy rendőr könyökölt az ablakon... még hozzá egy olyan rendőr, aki engem személyesen ismer... hát hamar ideszaladtam... nehogy ő hozzon be, mert nem szeretem, ha ráncigálnak... tyű a teremtésit neki... de nagy bajba kerültem... kellett ez nekem?... na, ez a hét jól kezdődik...
- Igenis fogalmazó úr, természetesen a legmélyebb megbánás késztetett arra, ugy-e bár, hogy azonnal idejöjjek és feljelentsem magam. Mikor Csavolcseket ott láttam halva, így szóltam magamhoz: Íme, hová ragadott téged rettentő szenvedélyed, te Rudi. Most mit csináltál, megfojtottad ezen embert, - hát nem szégyelled magad! Most legalább legyen benned annyi tisztesség, hogy valld be azonnal bűnödet s nehogy eszedbe jusson a törvény igazságosan sujtó kezét valamely módon elkerülni, vagy csak hátráltatni is óhajtani. Nem, Rudi, ismerlek téged, ismerem nemes, őszinte lelked, finom, gyengéd érzelmeidet, Rudi, te nem az a fiú vagy, Rudi, te elmész a rendőrségre és feljelented magadat. Teheted ezt annál is inkább, mert hiszen váratlan és ellenállhatatlan dühroham késztetett téged erre a kihágásra, amit itt elkövettél. Ezt gondoltam magamban, tekintetes fogalmazó úr, és tetszik látni, mindjárt ide is jöttem.
- Hát, kérem szépen, fogalmazó úr, most tessék elképzelni, mit éreztem, mikor egyszerre csak észrevettem, hogy ez a Csavolcsek nagyon nézegeti a feleségemet is. Egész éjszakákon sírtam, mert éreztem, hogy feldúlja családi boldogságomat ez az ember, akinek én semmit se vétettem. A feleségem miatt talán még nem tettem volna, de itt voltak a gyermekeim... az én édes gyermekeim... bocsásson meg, fogalmazó úr... nem tudom folytatni... a könnyek elfojtják a szavam... az én édes, kicsi fiaim, akik elvesztik az anyjukat... hogy tetszik mondani?... hogy hiszen már mindkét gyermekem meghalt a lelencházban... hát azért nem az én gyermekeim, kérdem?... annál inkább fájt, hogy az életüket elvesztették és most az anyjukat is elveszítsék... az embernek nincsen kőből a szive...
- Igen, most már pontosan emlékszem, a dolog úgy történt, hogy a katasztrófa előtti napon ez a Csavolcsek megfog engem az uccán és azt mondja, adjak neki ezer koronát, mert van neki ezer, akar hozzá még ezret. Azt mondom neki, nincs nekem, te Csavolcsek, honnan volna. Erre megfenyegetett, hogy leüt mint egy kutyát, ha másnap este nem hozom el. Nagyon féltem, hogy beváltja a fenyegetését és másnap este felmentem hozzá, hogy megkérjem, ne bántson, hagyjon élni, szegény gyermekeim miatt. Erre Csavolcsek vérbenforgó szemekkel nekem jött és azt mondta, hogy azonnal agyonüt, ha az ezer koronát nem adom át neki. Kérleltem, könyörögtem, de ő hajthatatlan volt. Jól tudom, mondta, hogy nálad van az ezer korona, mondta, csak letagadod, most is ott van a kezedben, a zsebedben szorongatod. Erre szétnyitottam a két tenyerem, mondok, hát idenézz, itt nincs semmi. Erre össze akartam csukni a két tenyerem, de ő azt mondta, te disznó, ott van az ujjaid közt és most megint el akarod dugni, de nem engedem, - és kiérem, erre a nyakát odaszorította a két tenyerem közé, hogy ne tudjam összecsukni a kezem és nem engedte összecsukni és addig szorongatta a nyakát a két tenyerem közé, hiába könyörögtem, hogy ne bántson, míg egyszerre csak azt vettem észre, hogy megfulladt. Erre rémülten a rendőrségre szaladtam.
- Hogy egyáltalában ismertem-e ezt a Csavolcseket? Bizonyos preciz jogi értelemben vett disztinkció szerint azt lehetne mondani, hogy nem ismertem. Hallottam, hallottam, hogy meggyilkolták, - de nekem mi közöm hozzá? Hogy akkor miket beszéltem össze? Szent Isten, akkor nagyon izgatott voltam az esettől, lehet hogy mondtam valamit, de az nem beszámítható állapotban történt, pedig a ténykörülmény megállapíthatóságának ez a conditio sine qua non-ja, Azon egy vagy több, határozott vagy határozatlan mérvben részes személy, vagyonjogi vagy vagyonjogi vonatkozású viszonyainak közös tömege, mely más viszonyok tekintetében való vonatkozások alapján jogképzelem által önállóbb alanyisággal ruháztatik fel...
Már a régi magyarok sem ismerték a pénzt, amint azt Lemaitre, a kitünő historikus »Historie de la Nimolisme hongroise« című alapvető munkájában részletesen kifejti. Filologice tárgyalva az esetet, kiderül, hogy a magyar »pénz,« szó a régi »nincs«, »néncs«, »néndz«, »véndz«, »féndz«, »pénz«. A szó gyökét a kitünő filológus hosszas keresés után találta meg; magát a pénzt azonban ő se találta meg.
A magyar fejedelmek hosszú ideig nyomorogtak, míg végre Szent István kapott egy koronát. Ezért az egy koronáért sok viszálykodások folytak. Második Endre volt az első, aki a magyar pénzügy fellendítését célozva, vakmerőbb spekulációba kezdett: ama kérdésre, hogy mit akar inkább, kardot, vagy koronát, a kardot választotta, abban a reményben, hogy hátha sikerül valahol eladnia két koronáért. Sajnos, ezt a vállalkozását nem koronázta siker.
A mohácsi vész alkalmából, mikor Második Lajos belefulladt a magas árfolyamba, azért az egy koronáért megint nagy perpatvarok voltak. Végre Szapolyay és Ferdinánd között osztották fel a koronát, - mindegyik kapott huszonöt krajcárt.
Ezek után Magyarország 150, koronaértékben 300 évig a törökök kezében volt. Ez által a törökök nem tudták használni a kezüket, mire néhány balkán állam hátulról megrántotta őket, mire a törökök hirtelen eleresztették Magyarországot. Ekkor vált aktuálissá Budavár bevétele, mely így sokáig foglalkoztatta a magyar kereskedelemügyet. Savoyai Eugént bízták meg az ügy békés elintézésével, ugyanis némi remény mutatkozott arra, hogy a magyar pénzügy kicsit fellendüljön. Kiderült azonban, hogy Budavárnak nagyon kevés a bevétele a kiadásokhoz képest, dacára az elsőrendű attrakcióknak. Ez se segített.
Az ezután következő kormányok mindent megtettek a magyar pénzhiány fellendítésére és istápolására. A magyar pénzhiány örvendetesen izmosodott és nemsokára a társadalom legszétágazóbb rétegeibe is beszivárgott. Montecuccoli tábornok érdeme, hogy feltalálta a magyar pénzkérdést. Pénzkérdés alatt értendő ez a kérdés: »Miért nincs Magyarországon pénz?« Ez a kérdés nagy érdeme a politikusoknak; a pénzfeleletet, sajnos, eddig még nem sikerült feltalálni.
Bécsben 1848-ban egy napon elterjedt az a hír, hogy láttak egy embert, akinek pénze volt. A diadalmasan fejlődő pénzhiány kérdését mélyen sértette ez a feltevés. Ekkor jött az a nagy harc, amelynek eredménye lőn az a határozmány, hogy Magyarországon nincsen úr, nincs jobbágy és hogy mindenki tartsa meg azt a pénzt, ami nála van. Ekkor végre kiderült, hogy senkinél sincs.
Miután így nyilvánvaló lett, hogy a pénzről szóló hír évezredes legenda volt csak, a pénzfogalom, mint olyan, lassanként átment a köztudatba és most csak papíron, versekben fordul elő. A költészet eme kultuszának az állam is hódol, »papírpénz« címen költeményeket nyomat és osztat szét. E kis ábrándos versek arról szólnak, hogy ha valaki az államnak bemutat egy ilyen kis versikét, Álomországban kap érte egy picinyke aranykát. Ezt az állam megígéri. Már pedig az állam megtartja, amit ígér. Ha pénzt ígér, azt meg is tartja.
- Az irígység az oka mindennek, - magyarázta felhevülve Gézának egyetlen jó barátja, Dezső - az emberek gonosz és kegyetlen irígysége mindenki ellen, aki él. Nem az a baj, hogy önzőek vagyunk s az élet minden javát és örömét magunkénak akarjuk, még akkor is, ha más rovására szerezzük meg: - hanem az, hogy a más vagyonát és javát irígyeljük, azt szeretnénk elrabolni még akkor is, ha mi már nem használhatjuk semmire. A tigris lakik bennünk, amelyik legyilkol egy egész csordát, mikor egyetlen üszőt akar csak, tud csak elfogyasztani: egy életet tudunk csak leélni, de ezret és milliót szeretnénk elpusztítani. Nem az önzés, az irígység teszi pokollá a világot, - a szemünk ezerszer akkora, mint a gyomrunk. Oroszországot nem az hajtotta a háborúba, hogy óriási testének valamelyik része veszélyben forgott, hanem az elviselhetetlen kín, hogy más is él, szerényen és kicsin, de él. A nagy tömegek vonzzák a kicsit, ezer meg ezer koldus hal meg éhen, hogy a milliárdos vagyona még öt millióval több legyen. »Elveszem a koldus egy dénárját és akinek ezer van, annak adom«, mondja a kegyetlen isten is. A világ felfalja önmagát és elpusztul.
- Az a pesszimizmus beszél így, - mondta szeliden Géza - amelyik elfelejti megnézni az érem másik oldalát. De a fizikus tudja, hogy ahol taszítás van, vonzásnak is kell ott lenni. Nemcsak gyűlölet van, a másik oldalon ott fényesedik a meleg rokonszenv, a könnyes meghatódás, mely a magáét is odaadja a másiknak, nemhogy azét kívánná, - odaadná az életét is. Míg így beszéltél, nem jutott eszedbe a mi barátságunk? Mind a ketten szegény nincstelen emberek vagyunk, kávéházi filozófusok, de mondd, ha valamelyikünk hirtelen nagy pénzhez jutna, nem első gondolata volna a másik... és az öröm, hogy most örömöt okozhat neki?
Dezső nem felelt, hallgatagon váltak el egymástól.
Géza este kilencig ott ült a kávéházban és hideg hónaposszobájára gondolt, amit még nem fizetett ki ebben a hónapban.
Kilenckor felállt, sóhajtott, el akart menni. Ekkor berohant Dezső a kávéházba, halvány volt, a haja kúszált, reszkető szája alig tudott kidadogni néhány szót.
- Géza... gyere... bor...zasztó dolog...
Lefutottak az uccára. Dezső még mindig reszketett.
- A klubból jövök... borzasztó... játszottunk és... és... harminc... vagy negyven... ezer koronát nyertem... nem tudom biztosan...
Kabátzsebébe nyúlt, egy vastag csomó összegyűrt ezrest rántott elő, megint visszagyűrte.
Halványan, egyetlen szót nem ejtve, siettek egymás mellett. Dezső szólalt meg először.
- Mindjárt... hozzád siettem... felmegyünk hozzám... nem akarom, hogy lássák... kétezer koronát akarok adni neked...
Géza nem tudott felelni, - az egész József körúton végig egy szót se váltottak.
A kapuban megállott Dezső, ránézett barátjára és hangosan elnevette magát.
- Mi az? - mondta Géza riadtan.
Dezső belenyúlt a zsebébe és újból kivette az ezres-csomót.
- Idenézz, - mondta.
Géza jobban megnézte a pénzt. Rámeredt barátjára és hangos, boldog nevetés tört ki belőle is. Kipirult, a vonásai megenyhültek, szeme visszanyerte nyugodt, derüs kifejezését.
- Hát igen, - mondta Dezső - viccet akartam csinálni. Színpadi pénz, egy színész kölcsönözte holnapig.
Géza még mindig nevetett, boldogan, felszabadulva. De mikor Dezső hirtelen elkomolyodott, ő is csodálkozva és zavartan nézett rá.
- Mi az? - kérdezte.
- Semmi, - mondta Dezső hanyagul. - csak arra akarlak figyelmeztetni, hogy az a tudat, hogy nyomorodban váratlanul kétezer koronát kapsz, úgy veszem észre, távolról sem okozott neked akkora örömet, mint ez most, hogy te ugyan nem jutottál hozzá kétezerhez, de nekem sincs harmincnyolcezer.
Hangya: Egy teljes napon át figyeltelek, tisztelt barátom, mint a Munkaellenőrző Minisztérium kiküldöttje, mely azzal bízott meg, hogy tegyek rólad jelentést. Mondhatom, nagyon csodálkozom azon, amit megfigyeltem. Őrületes mozgékonyságod és élénkséged első percben azt a benyomást keltette bennem, hogy hallatlan elfoglalt és tevékeny életet élsz, rengeteg dolgod és elintéznivalód van, azt se tudod, hol áll a fejed, nem érsz rá pihenni. Csak most este jöttem rá, hogy tulajdonképen egész nap nem csináltál semmit, nem végeztél semmit, ugráltál egyik ágról a másikra, lóbáltad magad, vakaróztál és fintorgattad a képedet. Annál csodálatosabb ez, mert az ügyességed meglepő, kezeid végtelenül érzékenyek és alkalmasak a legprecizebb feladatok elvégzésére. Ha nekem ilyen kezeim volnának, egész nap hordanám a bolyba az építőanyagot és tízszer annyit végeznék, mint amennyit így tudok tökéletlen testrészeimmel.
Majom (gúnyosan): Nagyon el lehetsz foglalva, ha ráértél egész nap engem tanulmányozni. De ha már megtiszteltél ezzel, legalább figyeltél volna jobban. Nem igaz, hogy egész nap csak ugráltam és játszottam. Hát ezt a nyolcvan darab mogyorót ki szaggatta ízekre, ki szedte szét darabokra, ki bontotta fel a kókuszdiót, a fűszálat ki hasította fel, hogy megnézze, mi van benne!
Hangya: Igaz, egy csomó tárgyat kaptál fel hirtelen a földről és hihetetlen gyorsasággal és ügyességgel darabokra tépted, foszlányokra bontottad, közel tartva szemeidhez, mohó figyelemmel, mintha valamit keresnél.
Majom (gőgösen): A lényeget keresem. A dolgok belső összetételét. A megismerés nemes szomjúsága lángol bennem. Amihez nyúlok, feltárul előttem.
Hangya: Megfigyeltem, hogy rögtön eldobod, amit így összeszedtél és elrontottál és egyéb után kapsz. Mi az anyagokat keserves fáradtsággal összehordjuk, fúrunk és faragunk, uccát és házat és odút, országutat és várost építünk belőle, rendszeresen egyesített erővel, mely összetartja társadalmunkat és biztosítja fajtánk életét. Minálunk a mi bolyunkban nem találsz dologtalan hangyát, mert aki nem akar dolgozni a köz érdekében, azt kipusztítjuk magunk közül. Mindenkinek megvan a maga feladata a közös munkában - mi munkások vagyunk.
Majom (legyint): Tudom, olvastam Marxot. Nem érdekel. Én analizálok.
Hangya: Én építek.
Majom: Én játszom és ugrálok és kurjongatok, én igyekszem boldog lenni, örülni az életnek, élvezni izmaim játékát, érezni, hogy én én vagyok. Én művész vagyok, semmi közöm hozzátok. De amellett én tudós is vagyok. Az igazságot keresem, a megismerést. A társadalom én értem van, én egyéniség vagyok.
Hangya: El fogsz hullani és tönkre fogsz menni. Mi jól látjuk, hová vezet ez a mértéktelen individualizmus. Mi építünk és készülünk és szervezkedünk és egy napon tunya és értéktelen, pöffeszkedő tested megtámadjuk és ledöntjük a földre. Te ügyes vagy és fürge, de mi rettenetesen sokan vagyunk, mert társadalmi szervezetünk lehetővé tette, hogy szaporodjunk. Ki fogunk pusztítani téged.
Majom: A durva és ostoba tömeg mindig ellensége volt a lángésznek. Tudom, hogy az életemre törtök, tudom, hogy nem jó szemmel néztek, mert én tehetség vagyok.
Hangya: Mi vagyunk az erkölcs.
Majom: Tehetségtelenek vagytok, az az erkölcsötök.
Hangya: Ami a tehetségedet illeti, csak annyit látok, hogy jól tudod utánozni azt, amit mások kitaláltak. A tehetség produktív, barátom. Homályos származásod se enged mélyebb és igazibb képességekre következtetni.
Majom (gúnyosan): A származásom? Nagyon érdekes. Talán a felekezeti viszonyaimmal nem vagy megelégedve? Hát te honnan származol?
Hangya (méltósággal): Az én családfám a nemes hüllőkön át az ichtioszauruszig vezet vissza. Őseim óriások és sárkányok voltak, repülő csodák földöntúli lények.
Majom: No lám - kiderül, hogy te vagy az arisztokrata és én csak bitang jövevény. Származásoddal dicsekszel és hagyományokkal - szeretem az ilyen forradalmárt. Csak a multra tudsz hivatkozni, mikor a jövőt hirdeted?
Hangya: Enyém a jövő is.
Majom: Majd kiderül. A te őseid szárnyas angyalok - nekem nincsenek őseim, vagy nem tudok róluk, nem kérkedem velük. De van egy unokám - nem hallottad hírét? Embernek hívják - fiatal korában átment Európába és azóta - úgy hallom - nagyobb karriert csinált, mint valamennyi ősöd.
Hangya (ajkát biggyeszti): Hallottam hírét. Kalandor. Nálunk járt egyszer. Szélhámos.
Majom: Ó, te unalmas majom!
Hangya: Te - te ember!
