A szegényember hajnalban fölkelt már és kapáját a válláravetve elindult a kukoricaföld felé. Tarisznyájában semmi más nem volt, mint kevés szalonna, meg egy darab kemény kenyér.
Mire a nap fölkelt az égen, a szegényember nekilátott a kukorica megkapálásának. Szorgalmasan kapálgatott egészen délig, amikor a nap fejebúbjára sütött már.
A szegényember nagyon elfáradt a kapálásban, melege is volt, meg éhes is volt. Leült hát, hogy megegye a kevéske szalonnát, meg a kemény kenyeret. Elővette bicskáját és jóízűen falatozni kezdett. Mikor már megette kenyerét, erősen megszomjazott.
A nap erősen sütött, rekkenő meleg volt, a szegényembernek egészen kiszáradt még a torka is. Majd elepedt szomjúságában egy ital víz után.
- Hüm-hüm - mondta, - honnan szerezzek én most egy ital vizet? A falu messze van, csak nem fogok ebben a nagy melegben szomjan veszni?
Akkor a kukoricásban lába előtt egyszerre csak megpillantott egy dinnyét. Szép, nagy, zöld görögdinnye volt, a vásáron bizonyára megadnának érte vagy pár hatost. Biztosan szép piros és jó nedves béle van, azt ha megeszi az ember, menten elmúlik a szomjúsága.
- Hejnye - gondolta búsan a szegényember, - a pár hatos is jó volna, mert hát a csizmának is új talp kellene már. De akkor mi lesz a szomjúsággal. Csak nem fogok itt szomjazni estig?
Sokáig töprengett.
- Hej, vigye kánya - gondolta végül, - fölvágom én és megeszem a görögdinnyét. Lesz, ami lesz.
Fogta a bicskáját és nagyot kanyarított a dinnyéből. Hallja ám ekkor, amint egy gyönge hang így sipít:
- Hé, megállj, kettévágsz a nagy bicskáddal.
A szegényember óvatosan visszahúzta bicskáját és szépen kettényitotta a dinnyét. Hát egy apró emberke ugrott ki a dinnyéből, az egész emberke nem lehetett nagyobb egy ceruzánál. Szép zöld ruhát hordott aranysujtásokkal, fején icipici apró korona.
- Ki vagy, te emberke? - kérdezte hüledezve a szegényember.
- Én vagyok a dinnyekirály - felelte az apró, zöldruhás ember, - máskép Dinnye Misinek is hívnak jóbarátaim. Forró nyáron én a jó, hűvös dinnyében lakom, de csak ritkán jelenek meg úgy, hogy az emberek is meglássanak. Akkor is csak a nagyon szomjas emberek láthatnak meg engem.
- Ez mind nagyon szép - felelte szomorúan a szegényember. - Én még sosem láttam ilyen csodálatos, kicsi emberkét, mint te vagy. El is hiszem, hogy te vagy a dinnyekirály, de hát látod, kérlek, én most te miattad maradtam szomjan, mert semmi sem volt a dinnyében. Hiányzott a szép piros béle. Az lenne most az igazság, hogy leharapjam a te fejedet. Mit fogok én most csinálni estig a nagy szomjúságommal?
A kis, zöldruhás emberke letérdelt a szegényember tenyerén és úgy könyörgött kegyelemért.
- No jó, csak tréfáltam - mondta mosolyogva a szegényember, - majd csak kibírom valahogy estig a szomjúságot. De most már nekilátok újra a kapálásnak.
- Ülj le csak egy kicsit - felelte ekkor hamiskás nevetéssel a dinnyekirály, - hálából, hogy megmentetted az életem, majd én mutatok valamit neked.
Apró fütyülőt vett elő zsebéből és belefujt. Hát, uramfia, egyszerre csak nagy fekete felhő közeledett zümmögve a kukoricaföld felé és le is ereszkedett a földre.
A nagy felhő csupa kis szarvasbogárból állt, minden szarvasbogár icipici kis kapát tartott szarvai között. Leereszkedtek a földre és szorgosan kapálni kezdték. Dehogyis bántották ők a kukoricát, csupa csodálatos szarvasbogár volt.
Hipp-hopp, a kukoricaföld pillanat alatt meg volt kapálva.
Látta ezt a szegényember és ugyancsak megörült neki.
- No, most már igazán elhiszem, hogy te vagy a dinnyekirály - mondta, - hát még ha a szomjúságomat is el tudnád oltani.
- Mi sem könnyebb annál - felelte a dinnyekirály. Menten belefújt fütyülőjébe, mire nagy cincogással előbújtak a föld összes mezei egerei és vállukon egy rúdon apró hordócskákban friss, hideg vizet hoztak.
A szegényember eloltotta a szomjúságát és így szólt:
- Mégis csak derék ember vagy te Dinnye Misi. Szívesen paroláznék veled, csak valamivel nagyobb kezed lenne a csirkelábnál.
- Sebaj - mondta a dinnyekirály, - ezen te ne búsulj. Hanem látom, esteledik már. Az én időm letelt, mire lemegy a nap, nekem le kell bújni a földbe, amiből a dinnye kinő. De adok neked egy jótanácsot, hogy megháláljam a te jószívűségedet. Ne hagyd itt a dinnyemagokat, aranyat ér minden mag, mely a földből nőtt. Isten veled. Emlékezz jól erre a versre:
Azzal hipp-hopp már el is tűnt, mintha a föld nyelte volna el. A szegényember pedig összeszedte a dinnyemagokat és hazavitte őket. Otthon letette a magokat az asztalra és így szólt:
Hát, uramfia, csupa fényes színarany csengett, pengett az asztalon. Csak úgy vakítottak.
Volt nagy öröm, örült a szegényember felesége, meg a három gyereke is a dinnyekirály csodálatos ajándékának.
Egyszer volt, hol nem volt, hetedhét országon túl, de még az Óperenciás-tengeren is túl, ott, ahol a kurtafarkú malac túr, élt egy nagyon öreg ember, akinek három fia volt.
Mikor ez a nagyon öreg ember halálát érezte közeledni, magához hívatta három fiát és imígy szólt hozzájuk:
- Engem magához szólít az Isten, én nemsokára meghalok, fogadjátok meg kedves fiaim, hogy jóban-rosszban mindig össze fogtok tartani.
- Fogadjuk, édesapám - felelte a három fiú, - nem hagyjuk el soha egymást, jóban-rosszban mindig összetartunk.
A nagyon öreg ember meg is halt és a három fiú hamubasült pogácsát tett tarisznyájába s elindult világgá. Mentek-mendegéltek nagy hegyeken és árnyas völgyeken keresztül, lábukat feltörte már a sok gyaloglás, amikor egyszerre csak egy gyönyörű kékvizű folyóhoz értek. Nagyon meleg idő volt, a három fiú tehát gondolt egyet és megfürdött a kékvizű folyó habjaiban.
Igen ám, de míg ők fürödtek, egy gonosz varázsló ellopta a legkisebbik fiú sarúit, melyek egy bokor alatt hevertek. Igy hát a legkisebbik fiúnak mezítlábosan kellett vándorolnia tovább, tüskön-bokron keresztül, a két idősebbik fiú lábát pedig pompás bőrsarú védte.
Az ő lábai már véresek lettek a vándorlástól, amikor így szólt két bátyjához:
- Kedves bátyáim, én nem bírom már tovább a vándorlást, nem adnátok kölcsön sarútokat nekem, amíg begyógyulnak a sebek lábaimon.
- Dehogyis adjuk a mi szép bőrcipőinket a te véres lábaidra - felelte a két irígy bátya - és ha nem tudsz velünk tovább jönni, mi itt hagyunk.
A két idősebb testvér ott is hagyta a legkisebbiket egy nagy, sűrű erdő közepén. Mert a két irígy bátya már megfeledkezett arról, mit is ígértek apjuknak a halálos ágyon? Hogy jóban-rosszban nem hagyják el egymást.
A legkisebbik fiú hát nagybúsan üldögélt a sűrű erdő közepén, amikor látja ám, hogy nyelvét lógatva, keserves vonítással és erősen sántítva egy nagyon öreg farkas közeledik feléje.
- Miért vonítsz olyan keservesen farkas apó, mi bajod van? - kérdezte nagymerészen a legkisebbik fiú.
- Ezer szerencséd, hogy farkas apónak szólítottál - mondta a nagyon öreg farkas, - különben miszlikbe aprítottalak volna fogaimmal, te emberizink. Hej, nagy az én bajom, mert nem tudok az elülső lábamra lépni, mert egy tüske ment belé.
- Majd segítek én, mi sem könnyebb ennél - felelte a legkisebb fiú és egyetlen rántással kihúzta a tüskét az öreg farkas talpából, még be is kötözte szépen a sebet inge darabjával.
- No, látom, jószívű vagy - mondta a farkas, - hálából hát megsegítelek. Látod ott azt a nagy odvas fát? A fa odvában találsz egy egész sereg sarút. Van ott piros szattyánbőrsarú, ezüstsarú, de még aranysarú is. De te ne törődj mindezekkel, ha jót akarsz, válaszd a legkopottabbat.
Azzal a farkas már el is tünt.
A legkisebb fiú meg is találta a fa odvában a csodálatos sarúkat, de eszébe jutott az öreg farkas tanácsa és a legkopottabbat húzta fel lábára. Aztán bandukolt tovább és elért egészen az Óperenciás-tengerig.
- Hej, ha én most itt átrepülhetnék - gondolta nagy bánatosan. Alig hogy ezt elgondolta, íme, csodák csodájára a levegőbe emelkedett és meg sem állt az Óperenciás-tenger tulsó partjáig. Mert hogy szavamat egymásba ne öltsem, ezeknek a kopott sarúknak bűvös erejük volt, aki lábára húzta őket, annak minden kívánsága teljesült.
Igy ért a legkisebbik fiú az Üvegkirály országába, ahol mindenki nagy gyászban volt. Szomorkodott a király, szomorkodtak legtudósabb tanácsadói is. Ennek a nagy szomorúságnak semmi más oka nem volt, mint hogy a királykisasszony csodálatos aranylabdája labdázás közben fennakadt a legmagasabb torony gombján.
Hét nap és hét éjjel hullottak ezért a gyönyörű kisasszony könnyei és a király leánya kezét s félországát ígérte annak, aki az aranylabdát lehozza a torony gombjáról.
Jöttek hetedhét országból a vitézek és bátor emberek, hogy megpróbálkozzanak a magas torony megmászásával. Hej, de szomorú végük lett. Aki elérte a torony tetejét és lepillantott a mélységbe, az menten megszédült és halva fordult le. Aki félúton visszafordult, mert inába szállt bátorsága, azt a király húzatta karóba.
A legkisebbik fiú gondolt egy nagyot és a király elé állt.
- Uram, királyom, én lehozom a labdát.
A király csak csóválta a fejét s az udvari népek csak gúnyolódtak a legkisebbik fiú rongyos sarúin.
Hanem a fiú csak megállt a torony alatt és azt mondta:
- Kedves sarúim, hipp-hopp, vigyetek fel a torony tetejére!
Hát egy szempillantás alatt fenn is termett a világmagos torony tetején. Leszedte onnan az aranylabdát és mégcsak meg sem szédült.
Hej, egyszerre nevetőssé vált a szomorkodó királykisasszony arca, a király pedig így szólt:
- Lányom keze és félországom mától kezdve tiéd!
Még aznap fényes lakzit csaptak és boldogan éltek, amíg meg nem haltak.
Egy városban élt egy szegény szabólegény, aki éjt-napot eggyétéve mindegyre csak rótta öltéseit a tűvel a finom szöveteken, egyre-másra csak készítgette a ruhákat. Tűjével olyan finoman és olyan aprókat tudott öltögetni, hogy híre elterjedt az egész városban, mindenki tudott a szegény szabólegény ügyességéről.
Egy szép napon egy gazdag és előkelő úr kereste fel a szabólegényt; egy úr, akinek magas hivatala volt a király udvarában.
- Hej, te szabólegény - mondta az előkelő úr, - hallottam a te csodálatos ügyességedről. Itt van ez a finom ezüstszövet, varrjál te nekem ebből harmadnapra egy szép ruhát, mert a burkus király lakzijára akarok benne elmenni. De szép legyen, hallod-e! Ha harmadnapra elkészülsz vele, öt arany üti markodat. De ha hibát ejtesz a ruhán, mentek lefejeztetlek.
A szabólegény íziben le is ült és bele is kezdett az ezüstszövet-ruha megvarrásába. Lámpavilágnál dolgozott késő éjszakán, merthogy sürgős volt a ruha a burkus király lakodalmára. El is készült szépen a ruha s a szegény szabólegény elment a szomszédba, hogy a gazdag szomszédtól kölcsönkérjen egy selyemzsákot. Ebben akarta hazavinni az előkelő úrnak a gyönyörű ruhát.
Igen ám, de amíg a szegény szabólegény a zsákért volt, egy cincogó kis egérke mászott ki lyukából és gyorsan összerágta a gyönyörű ruha kabátjának ujját.
Hej, mit tegyen most a szegény szabólegény. Hogyan vigye el ezt a csuffátett ruhát az előkelő úrhoz, hiszen az menten lefejezteti őt érte. Mit volt mit tenni, a szabólegény kis batyúba kötötte össze holmiját és bánatában világgá bujdosott.
Ment, mendegélt, késő este volt, mire egy nagy mezőre ért. Fujt a szél, esett a hó, a szabólegény ugyancsak didergett ruhájában.
- Még megvesz az Isten hidege, ha nem találok emberi lakóhelyre - gondolta dideregve. - És akkor a távolban kis világosságot látott. Elindult hát toronyiránt a világosság felé és egy magányos házikóhoz ért.
- Egy életem, egy halálom, én bezörgetek. - Be is zörgetett az ablakon. - Szegény vándor kér szállást éjszakára.
- Bújj be - mondta egy vastag hang haragosan. - A didergő szabólegény belépett. Hát uramfia, a rőtszakállú emberevő óriás házába került.
A szoba közepén nagy lángokkal piros tűz lobogott és a tűz fölött óriási nyársrúdon egy egész ökröt sütött vacsorára az emberevő óriás.
Félelmesen felnevetett, mikor meglátta a didergő, sovány szabólegényt.
- Na, te szabólegény - mondta, - te is jó helyre kerültél. Most már csak ülj le a tűz mellé és szárítkozz meg, harmadnapra úgyis téged foglak megenni. hanem előbb majd szabsz nekem egy szép köntöst, valódi bádogból, hogy ki ne lyukadjon, mert látod, a régi köntösöm teljességgel elkopott már.
Az óriás közben két harapással befalta az egész ökröt vacsorára, utána megivott egy egész kád sert és még csak meg sem kottyant neki.
Másnap az óriás elment vadászni, de az ajtót jól bezárta, nehogy a szegény szabólegény megszökhessék. A szabólegény pedig nagy szomorúan leült, hogy megvarrja az óriás új bádogruháját.
Délben hazajött az óriás és megkérdezte.
- Mennyire vagy a köntössel, te szabólegény?
- Már készen van a dereka.
- No csak siess, mert holnap estére, hamm, megeszlek téged. Addigra készen légy ám!
A következő nap reggelén az óriás megintcsak elment vadászni, a szabólegény pedig iszonyú bánatosan varrt tovább, mert tudta, hogy estére megeszi őt az óriás.
Öltött, öltögetett finom tűjével, egyszerre csak kaparászást hall. Egy kis egérke állott előtte és cincogva megszólalt.
- Min búsulsz, te szegény szabólegény.
- Hogyne búsulnék - felelte a szabólegény, - mikor ma este megesz az óriás engem vacsorára.
- Sose búsulj - szólt az egérke, - majd segítünk rajtad. Varrd csak meg az óriás köntösét, de úgy varrd meg, hogy az ujja végét foltozd be ólommal és majd, ha bedugja karját, nem tudja többé kihúzni onnan. A pincében találsz egy hordó kárbunkulust, az mind legyen a tied, ha megölöd az óriást.
A szabólegény meg is fogadta a kis egérke tanácsát. Az óriás köntösének ujját szépen befoltozta ólommal. Hazajött az óriás, gyorsan fel is próbálta új köntösét, hogy azután majd csak megegye vacsorára a szegény szabólegényt. Igen ám, de amint felvette a köntöst, nem tudta többé levetni, meg sem tudott moccanni benne.
A szabólegény pedig lement a pincébe és teletömte zsebeit villogó kárbunkulus-kövekkel. Aztán fogta az óriás kardját és levágta vele az emberevő óriás rőtszakállú fejét. Amint az óriás feje lehullott, a kis egérke tündérszép leánnyá változott. Mert bizony az óriás gonosz varázsló volt, ő varázsolta egérkévé Tündérország királyának lányát.
A szegény szabólegény el is vette feleségül a csodaszép lányt és hetedhét országon szólt a zene, amikor lakzit tartottak. Még én is ott táncoltam ezen a lakzin ám!
Messze-messze a tengeren túl van egy csodálatos ország, ahol mindig forrón tűz a nap és sohasem esik az eső. Mindig nyár van itt és az emberek nem ismerik a zord, havas telet. A fák roskadoznak a csodaszép gyümölcsök terhétől, itt virágzik az aranynarancs különös fája is és itt él egy nagy folyóban a hegyesfogú krokodilus, amelyről ez a mese szól.
A nagy folyó mélyén halfarkú hableányok szelik cikázva a vizet, itt él a Halak királya is vízalatti csodálatos üvegpalotájában. A folyó partján homokfövényen sok-sok krokodil sütkérezik lomhán a forró napsütésben.
Hanem látnátok csak, mi történik itt szép holdas éjjeleken, amikor az aranynarancs különös fája virágzik. A hold ezüstösen süt, a virágok mind csilingelni kezdenek, mintha minden virág egy csengettyű volna.
A krokodilusok ilyenkor kibujnak a vízből és ugyan ki is hinné, a lomha állatok furcsa táncba kezdenek. Ilyenkor ülik a krokodilusok mennyegzőjüket.
No, a krokodilusok forró országában született egyszer egy kis krokodilus, aki teljesen elütött társaitól. Ennek a kis krokodilusnak szép, régi aranypénzekből voltak a pikkelyei, hegyes fogai helyén egy-egy hegyes gyémánt szikrázott a napsütésben.
Ógtak-mógtak a többi krokodilusok és bizony ugyancsak kigunyolták a kis krokodilt. Mert hát ugyan ki látott még olyat, hogy egy kis krokodilnak aranyból legyenek a pikkelyei és gyémántból legyenek a fogai. Hozzáteszem még ehhez, hogy a kis krokodil igen kíváncsi természetű volt. Ha valami megcsillant a vízben, rögtön kitátotta száját és lenyelte.
Lenyelt ő így fényes bádogdarabokat, csillogó köveket, még egy régi kulcsot is, de semmi baja sem lett ettől, mert tudnotok kell azt, hogy a krokodil gyomra sok mindent kibír.
Éppen egyesztendős lett a kíváncsi kis krokodil, amikor elkövetkezett az aranynarancs virágzásának csodálatos éjszakája. A többi krokodil kidugta orrát a vízből és úgy várta, hogy a nap lemenjen, a hold pedig felkeljen.
Abban a pillanatban, amint a nap lebukott az égről, éjszaka lett és felkelt a szép holdvilág, mintha sok-sok ezüstcsengő szólna, csilingelve megszólaltak az aranynarancs fájának virágai.
A krokodilusok mulatságos táncba kezdtek. Azt láttátok volna, gyerekek. A nagyhasú, öreg krokodilok csengettyűszóra ropták a táncot és vidáman vicsorgattak hegyes fogaikkal. A kis krokodilfiúk ott sündörögtek körülöttük.
Nagyhamar megterítettek ott a gyepen és a krokodil-pincérek százféle jót és nyalánkságot hordtak fel. Volt ott pompás kirántott zsiráfnyak, nem utolsó étel az! A púposteve púpját olajban sütve ették a krokodilusok, ez az ő kedvenc csemegéjük. Hát még a kengurú töpörtyű! Mind a tíz ujjukat megnyalták utána.
Aztán a rezesbanda játszott megint talpalávalót, gólyacsőr volt a vonó és az egyik kövér krokodil hasán hegedültek vele. Mindenki pompásan mulatott, csak a kíváncsi kis krokodilus unta el magát csakhamar.
- Piha - fintorította el az orrát, - ez is mulatság? A multkor, amikor a Halkirály meghívott üvegpalotájába, lányának esküvőjére, bezzeg jobban mulattam, mint most. Igaz, hogy akkor valódi hableányok muzsikáltak és ugyancsak kitettek magukért. Aztán meg miféle mulatság is ez, hiszen még csak egy fia emberhús sincs vacsorára.
Nagy vágyakozásában megnyalta szája szélét, mert tudjátok meg, semmit sem szeretnek a pikkelyesbőrű krokodilok úgy, mint az emberhúst. Ezért meg is támadják az embert, hacsak szerét ejthetik. Node térjünk vissza a mulatsághoz.
A hold lassan lement az égről.
- Gyerünk haza - mondták az öreg krokodilok, - vége a mulatságnak, ez már nem a mi időnk. Mire a hold lemegy és a nap feljön, megszólalnak a kakasok, legyen minden krokodil addigra az ágyában, mert különben baj lesz!
A krokodilok fel is kerekedtek és hazamentek a vízbe. De nem így a kíváncsi kis krokodil. Az ő oldalát szörnyen furdalta a kíváncsiság. Mi is történik hát, ha feljön a nap és megszólal a kakas? Mi lesz a csodálatos aranynarancs virágaiból?
Elbújt egy bokorban és csak akkor mászott elő, amikor a többi krokodil már ágyában aludt. Feljött a nap, a kakas hangosan kukorékolt, ebben a pillanatban az aranynarancs fái megrázkódtak. A virágok egy pillanat alatt menten elhervadtak és undok hernyókká változtak. A kíváncsi krokodil csalódva mondta: - milyen kár! - És valódi krokodilkönnyek gyöngyöztek a szeméből.
De többet már nem is szólhatott, mert a faluból emberek jöttek s egy vadász hosszú puskájával lepuffantotta az aranypikkelyes kis krokodilt.
Igy fizetett kíváncsiságáért ez a furcsa kis krokodilus.
Láttatok-e már gyerekek villamoskocsit? Bizonyára a legtöbb közületek ült is már rajta? A villamoskocsikról mondok el most nektek egy mesét. A büszke 8-as kocsiról, a karcsú 44-esről és a kövér 11-esről.
A villamoskocsik esténként a végállomáson feküsznek le aludni. Sok-sok fáradt villamos pihen itt egy nagy csarnokban, amit az emberek úgy hívnak, hogy "remiz".
Egy szép, havas téli estén, éjfél után történt. A nagy, üvegtetejű csarnokban sok-sok villamos anyó és villamos apó aludta már az igazak álmát. Akár hiszitek, akár nem, a villamosok is épúgy szoktak hortyogni álmukban, mint az emberek.
De a legjobban fujta a kását, a leghangosabban hortyogott egy kövér 11-es kocsi. Még az áramszedője is reszketett és szikrázott a nagy hortyogástól.
- Ez már mégis csak sok - kiáltott fel haragosan egy karcsú 44-es villamos. - Hiszen aludni sem lehet ettől a nagy hortyogástól. Egész éjszaka nem hunyom le szemeimet, pedig a doktorbácsi megparancsolta, hogy minden éjszaka szépen és nyugodtan aludni kell, ha ki akarok gyógyulni a köhögésből. Khhe, khhe, megöl ez az átkozott köhögés.
- Ez még semmi - tódította szikrázó szemekkel egy öreg 10-es villamoskocsi. - Ki látott még ilyen hideg időt, a nagy hóban alaposan megfáztam és most a köszvény hasogatja mind a négy kerekemet.
- Ejnye, ejnye, ez a mai fiatalság, mennyi csacsiságot locsog itt össze-vissza - csóválta bosszúsan áramszedőjét a legöregebb villamos, - akit már hosszú esztendők óta nyugalomba helyeztek és aki már csak hallomásból ismerte a pesti uccákat, olyan régen nem tette ki kerekét az uccára.
Az egyik sarokban egy kis gyerekvillamos harsogó kerekekkel vakaródzott és nyögdécselt álmában.
- Szegénykém - suttogta sajnálkozva az egyik villamos-mama - megkapta a bárányhímlőt és azóta viszket az egész testecskéje.
- Úgy-e, érdekes dolog, gyerekek, hogy a villamosok épúgy beszélgetnek egymással, mint az emberek. De várjatok csak, most jön az igazi meglepetés!
Éjjel három óra volt, minden villamos már az igazak álmát aludta, mikor egy sarokban mocorogni kezdett az egyik fiatal pótkocsi.
Nagy óvatosan körülnézett, kicsit pislogott lámpa-szemeivel, kitörölte belőlük az álmot, aztán amúgy hálóingben kilépett a sínről. Ugyanekkor még három másik villamoskocsi is követte a pótkocsi példáját.
Összegyültek a csarnok közepén és suttogni kezdtek.
- Tudjátok gyerekek - szólt a fiatal pótkocsi, - ma farsang éjszakája van, miért ne rendeznénk egy kis bált, akár az emberek.
- Igaz, igaz - hümmögtek a többiek, - mi is szeretnénk táncolni, rendezzünk hát bált, de csak csöndesen, hogy a többiek meg ne hallják.
Egy fiatal 7-es kocsi kezdett el cincogni áramszedőjével, egy másik ügyes villamos csilingelt hozzá csengőjével. A fiatal pótkocsi derékon kapta egyik táncosnőjét és megkezdődött a csárdás táncolása. Akár hiszitek, akár nem, épúgy táncoltak a rakoncátlan kis villamosok, mint az ember.
Ügyesen ide-oda tipegtek kerekeiken és így szóltak jókedvükben: csuhaj, sose halunk meg.
Az ám, de egészen a falnál aludt a kis villamosok papája és a nagy hejehujára, a vidám zenére ő is felébredt.
- Ejnye, gonosz kölykök - mormogta magában, - alig, hogy az ember lehunyja lámpáit és ti már ilyen nagy cécót rendeztek, ilyen lármát csaptok. Pedig aludnotok kellene, hogy holnap friss erőben futkározhassatok az uccán. No, de lesz mingyárt nemulass!
Óvatosan leoldotta csengősziját és a táncoló gyerekek mögé lopódzott. Aztán hírtelen fülöncsipte a leghangosabb pótkocsit és így kiáltott fel.
- Hej, mordizomadta, gonosz kölykei, mit műveltek ti itt.
Aztán a csengőszijjal jól elnadrágolta a rakoncátlan fiatal villamosokat.
- Jók leszünk, papa, jók leszünk - fogadták meg sírva a fiatal villamosok.
Aztán szipogva, gyorsan lefeküdtek ők is. Reggel, mikor a kalauz és vezető bácsik jöttek, ugyancsak csodálkozva csóválták meg fejeiket.
- Én nem értem, mi történt ezekkel a villamosokkal az éjszaka - mondta az egyik vezető bácsi. - Mitől ilyen vizes a pótkocsik ablaka, éppen olyan, mintha sírtak volna. És mi ez a csik itt a hátukon, mintha valaki megverte volna őket.
Persze, a vezető bácsi sosem tudta meg, mi is történt a villamosokkal éjjel. Mert az ember nem ért a villamosok nyelvén, de én most kilestem őket. Ne áruljatok el senkinek.
Messze, nagyon messze innen, az éjfekete Tintatengeren is túl, de még az üveghegyen is túl élt egy nagyon-nagyon öreg, ráncos és fogatlan öregasszony, úgy hívták, hogy Idő anyó.
Ez a nagyonöreg anyóka százráncú rokolyát viselt, akárcsak a nagyonrégi asszonyok és rokolyájának száz ráncában százféle szél is bujt meg.
Ha a csodálatos rokolyának balráncát simította ki, akkor könnyű szellő lengedezett a földön, éppenhogy megrezgette a fák zöld leveleit. Ha az öreganyó ennek a csodálatos rokolyának jobbráncát simította ki, akkor hideg szél fütyült végig a földön. A fák fázósan összébbhúzták levélköntösüket, az emberek fázósan födél alá menekültek és még az állatok is összébb bujtak istállóikban.
De mi történt akkor, ha nagyonöreg Idő anyó a rokolyájának középső ráncát simította ki. Hej, akkor pusztító szélvihar, fergeteges orkán száguldott végig a földön, gyökerestül csavarta ki a fákat, sziklákat döntött le a magasból, folyókat korbácsolt ki a medrükből. Letépte a házak szalmafedelét és messzire sodorta a levegőben, akárcsak a kelyhet.
- Idő anyónak rossz kedve van megint, - mondták ilyenkor rettegve az emberek.
De én most nem is Idő anyó csodálatos rokolyájáról akarok mesélni nektek, hanem két szép fiáról, az aranyruhás Nap úrfiról és az ezüstruhás Hold úrfiról.
Ezzel a két szép fiával lakott együtt mély barlangjában a nagyonöreg Idő anyó. Nap úrfi volt az idősebb fiú, sokmillió esztendőt ért már meg a földön. Tudjátok-e gyerekek, hogy mennyi az a millió? Sok, nagyonsok az, szinte belekábul a legokosabb emberek feje is, ha meg akarják számolni.
Nos, ilyen idős volt már a mi Nap úrfink, de ez Idő anyó korához képest csak kis semmiség.
Hold úrfi pedig valamivel fiatalabb volt bátyjánál, Nap úrfinál. Nap úrfi élénk volt és mindig nagyokat nevetett. Hold úrfi pedig fázós természetű fiúcska volt, jobban szerette a csöndes tünődést.
Mint mondtam, Idő anyó barlangjában éltek ők szép békességben. Nap úrfi mindig hajnalban kelt fel, serényen felfutott az ég boltozatára, hogy elvégezze mindennapi munkáját. És alkonyatkor tért vissza édesanyja barlangjába.
Nem így az öccse, az elmélázó, gondterhelt Hold úrfi. Ő bizony késő este kelt fel a párnáiról és lassan indult felfelé az égen.
- Na, felkelt már a hold is - mondták ilyenkor odalenn a földön az emberek, - este van megint.
Ilyen szép békességben élt a két fivér édesanyjánál.
Egy csodaszép nyári este azonban, amint Hold úrfi felfutott az égre, hallja ám, hogy a lassan úszkáló felhők csendesen susognak.
- Ugyan mit susognak a felhők - gondolta Hold úrfi kíváncsian, - márcsak meghallgatom őket.
Jól kinyitotta fülét és hallgatódzott.
- Milyen szépen süt a hold - mondja az egyik bárányfelhő, aki éppen akkor született, - milyen szépen süt ez az ezüst korong, édesanyám.
- Ez semmi még, fiacskám - felelte a fiatal bárányfelhő édesanyja, egy idősebb esőfelhő. - Látnád csak a hold bátyját, a Napot. Az milyen aranyosan süt.
A szelid Hold ugyancsak elkomorult ennek hallatára. - Majd megmutatom én, hogy én mégis szebb vagyok bátyámnál, a sárga Napnál. Tudom, elsárgul irígységében.
Bosszúságában elbujt egy nagy felhő mögött és egész éjjel aludt. Még hajnalban is fenn volt az égen, kidörzsölte az álmot szeméből és elhatározta, hogy az égen várja meg bátyja, a sárga Nap úrfi felkeltét.
Nem igazság, hogy nappal mindig ő van fenn. Persze, hogy szebb nappal a nagy világosságban az ember. De most majd megmutatom, hogy nappal vagyok olyan szép, mint bátyám, a kevély Nap úrfi.
A hegyek mögül lassan felkelt a nap s az álmos Hold halványulni, hunyorogni kezdett az égen.
- Nini - fölkelt a Nap már, - mondták odalenn a földön az emberek, - s a Hold még mindig az égen van. De alig lehet látni, olyan sápadt lett a Nap fényében.
Hiába volt Hold úrfi minden erőlködése, bátyja a Nap teljesen elhomályosította őt.
- Reggel van - mondták boldogan az emberek, - felkelt a jó melegen sütő napocska.
És szegény Hold úrfival senkisem törődött többé. Búsan lekonyította fejét és mit tehetett mást, visszatért édesanyja, Idő anyó mély barlangjába. Szomorúan lefeküdt, mert belátta, hogy a nappal nem a szelid holdsütés, hanem a meleg Napsugár ideje.
Azóta sem irígykedik többé a Hold bátyjára, a Napra.
Egy nagy lyúkban, az erdő szélénél lakott Róka koma feleségével, Róka anyóval és három kis gyermekével. Ezek a rókafiúk akkorák voltak csak, mint az öklöm. Szép vörös bundájuk volt nekik, mert hiszen a rókák már így születnek, ezzel a szép bundával.
Ha sütött a nap és a sárga napsugarak átcsillantak az erdő fáinak levelei között, Róka koma kidugta orrát a lyúk bejáratánál, hogy kiszaglássza, nem jár-e puskás vadászember az erdőn.
- Na, gyerekek, tiszta a levegő - mondta ilyenkor Róka koma, - ideje, hogy elmenjünk egy kis friss levegőt szívni már. Bujjatok ki a lyúkból, elmegyünk sétálni.
Úgy is lett. Róka koma kezénfogva vezetgette az erdőben három kisgyermekét, a három vörösbundás Rókafit sétálni. Szépen sütött a nap, az egyik fa törzsén egy harkálymadár kopácsolt csőrével: - kip-kop, kip-kop.
Az egyik ágról csillogó szemmel és folyton mozgó orrocskával leste Róka komáék sétaútját a nagyfülű mókus.
- Hova, hova, Róka koma - szólt le az ágról a kíváncsi szarka.
- Sétálni megyünk - felelte Róka koma apai büszkeséggel, - viszem sétálni fiaimat.
- Csr, csrr - csörögte a szarka gúnyosan, - no, csak vigyázz, hogy ember ne kerüljön a ti utatokba, mert akkor ugyan ellátja majd a bajotokat.
Hanem Róka koma óvatos legény volt, mindig olyan helyen sétáltatta a kis Rókafiakat, ahol ember még véletlenül sem akadhatott útjukba.
Ellátogattak a tüskésbőrű sündisznóhoz, tiszteletüket tették az erdő tudósánál, a bagolynál, mely éjjel-nappal szemüveget visel, beszélgettek a szorgalmas harkállyal. Róka koma a fiait még az Erdő Vénének, a nagy, dörmögő barnamedvének is bemutatta. Az nagyon szívesen fogadta őket, még mézzel is megkínálta a kis Rókafiakat.
Hanem alig tették ki lábukat a mi rókáink Medve apó barlangjából, az megvetően dörmögött utánuk:
- Az egész Róka-nemzetség tolvaj-népség.
A pletykás szarka rögtön továbbadta Medve-apó mondását és végigcsörögte az erdőn:
- Papa, mit csörög a szarka? - kérdezte az egyik Rókafi édesapjától. Mert a kis Rókafiak még nem értik a többi állat beszédét.
- Hüm, hüm - ráncolta homlokát Róka-apó, - azt mondja ez az ostoba szarka: miért kajla a róka farka?
Szép lassan mendegélve hazaértek Róka komáék a lakásukba, az erdőszéli mély lyúkba.
- Hát láttatok-e mindent, fiúk? - kérdezte fiaitól Róka apó.
- Mindent láttunk - felelte egyszerre a három Rókafi, - most már csak embert szeretnénk látni.
- Majd eljön annak is az ideje - dörmögte Róka koma, - legyetek csak nagyobbak, majd elmegyünk és megnézzük, hogy lakik az ember.
...Telt-múlt az idő. A kíváncsi Rókafiak kezdtek felcseperedni, szép kis bajuszkájuk nőtt, bundájuk egyre bozontosabb lett. Mindennap megkérdezték édesapjukat:
- Papa, elég nagyok vagyunk már? Megnézhetjük már az embert?
- Még nem - felelte ilyenkor Róka koma. - Majd ha a bajusztok vastagabb lesz, a fogatok hegyesebb lesz és az eszetek is megnőtt.
Hanem a legkisebb Rókafi oldalát csak egyre furta-furdalta a kíváncsiság: - milyen is hát az ember?
Egy hosszú őszi éjszakán, amikor az egész erdő aludt, aludt a harkály, hortyogott a mókus, még a vén barnamedve is álomba hajtotta fejét, a kíváncsi Rókafi nem bírta tovább. Óvatosan kibujt a lyúkból és elindult megnézni az embert.
Ment-mendegélt, az erdőből már régen kiért, a mezőn fütyörészve haladt előre, mikor egy furcsa vidékre ért. Mindenféle nagy épületek álltak itt, fakerítés vette körül őket. A falu volt ez, ahol az ember lakott. Rókafi még sosem látott ilyet, ugyancsak tátva maradt hát a szája.
Egyszerre csak egy pokoli nagy állat rohant előre az úton. Két messzire világító szeme volt, négy kereke és hangosan ordított: töf-töf. Persze, a mi Rókafink nem látott még világéletében automobilt és így nem is tudta, hogy a gyorsan haladó, világítószemű, négykerekű ismeretlen állat semmi más, mint egy automobil.
Megállt az út közepén és elkiáltotta magát:
- Bácsi, maga az ember? Miért világít úgy a szeme? Én még sosem láttam embert.
Hanem a rohanó automobil rá se hederített az út közepén álldogáló Rókafira, egyszerűen félresöpörte őt útjából, töfögött egyet és nagy zakatolva rohant tovább.
A kíváncsi Rókafi hetet bukfencezett, aztán egyenesen az árokba gurult, melyben a hűvös őszben jéghideg víz csörgedezett. Majd belefulladt, alig tudott kikászálódni onnan.
- Hát ez volt az ember - gondolta szomorúan és szörnyű ijedtségben. - Ugyancsak fránya állat. Se szó, se beszéd, csak fél bajszomat lepörkölte, össze-visszaütött és belegurított a vizes árokba, huh!
Lógó orral elindult hazafelé. Odahaza csúfondáros nevetéssel fogadták a többiek, tetejébe édesapja még jól el is nadrágolta. Persze a szarka másnap már tudta az egész históriát és azontúl, ha meglátta Rókafit, csak ezt csörögte gúnyosan:
Hány kereke van az embernek? Töf-töf.
Hol volt, hol nem volt, nem is olyan nagyon messze, az Óperenciás-tenger innenső oldalán élt egyszer egy városban egy szegény özvegyasszony, egyetlen kisfiával, a szőkehajú, rózsásarcú Janival.
Csendben és szűkösen éldegélt ez a szegény özvegyasszony és elégedett is lett volna sorsával, de volt egy nagy bánata.
Mi is volt az, ami olyan nagy bánatot okozott a szegény özvegyasszonynak? Semmi más, mint az, hogy fiacskája nagyon csúfolódó természetű gyerek volt. Ha idősebb embert meglátott az uccán, gyorsan kiöltötte nyelvét és aztán elszaladt.
Pajtásainak is szeretett mindenféle furcsa csúfnevet adni. Az egyiket elnevezte Lepényszájú Lajcsinak, a másikat Gólyalábú Miskának, egy kövér pajtását meg éppen Gömböc Matyinak hívta.
Ha találkozott velük az uccán, gyorsan elkiáltotta csúfnevüket:
- Nini, itt megy a Lepényszájú Lajcsi - kiáltotta nagy csúfondárosan, - vele megy a Gömböc Matyi.
Aztán szamárfület mutatott és mint a szélvész elvágtatott, mert bizonyára kapott volna haragos pajtásaitól egy-két poflevest, ha ott marad.
Egy szép napon ez a mi Janink a város szélén sétálgatott, amikor szembejött vele egy hajlott, ősz, öregember. Hanem ennek a görnyedt öregembernek ugyancsak különös arca volt ám. Nagy, széles, szürke orra és hosszú, hegyes lapátfülei.
Persze, a mi Janink meg nem állhatta csúfolódás nélkül.
- Szamárfülű bácsi - kiáltotta és gúnyosan nevetett hozzá: - ha-ha-ha, szamárfülű bácsi!
Ekkor különös dolog történt. Az öregember megállt, ujjával Janira mutatott és így kiáltott fel:
- Iá, iá, iá. Szamár vagy magad, kisöcsém.
Hát a mi Janink abban a szempillantásban nagyfüles szamárrá változott. Persze, nem volt tükre, így hát ő maga nem láthatta, hogy milyen csúnya, nagyfülű szamár lett belőle.
Éppen delet harangoztak, Jani tehát elindult hazafelé, mert tudta, hogy ebédre finom tyúkhúsleveskével várja az édesanyja.
- Ejnye, ejnye, itt megy egy gazdátlan szamár - mondogatták fejcsóválva a járókelők, akik meglátták a szamárrá változott fiút, - mit keres egy gazdátlan szamár a városban?
Pajtásai jöttek szemben az uccán, Lepényszájú Lajcsi, Gólyalábú Misi, meg Gömböc Matyi. Persze, ők sem ismerték meg a jámbor füles képében a mi Janinkat.
Jani gúnyosan kiöltötte nyelvét, hogy majd csúfneveket kiált, de biz egyre csak annyit tudott kiáltani:
- Iá, iá, iá!
Mert hiszen a szamarak nem tudnak az ember nyelvén beszélni. Igy ért haza Jani a szülei házhoz, benyitott az ajtón a szobába, az asztalon már ott párolgott a finom leveske. Jani épen hozzá akart ülni, mert biz éhes volt, mikor bejött édesanyja, összecsapta kezeit és így szólt:
- Eredj ki, te csúnya szamár a szobából!
Azzal fogott egy söprűt és kikergette a fülest az uccára. Mert hiszen azt mondanunk sem kell, hogyan is ismerte volna fel a csúf fülesben szőkehajú fiacskáját.
Jani pedig búsan ballagott az uccán, a járókelők elkergették maguktól, a kisgyerekek csúfondárosan mondták:
- Füles szamár, füles szamár!
Persze, a mi Janink nem tudta, hogy miért is kiáltják ezt utána, mert hiszen ő még nem tudta, hogy közönséges szürke szamárrá változtatta őt a görnyedt öregember.
Kiért a folyó partjára, szomjas is lett, lehajolt hát, hogy igyék és a víz tükrében rémülten pillantotta meg saját szamárfejét. Most egyszerre megértette, hogy miért is kiáltotta utána mindenki: füles szamár!
Keserves könnyeket hullatva, nagy búsan elindult és ment-mendegélt, míg egy nagy tóhoz nem ért. A tó partján egy kis házacskát látott. Ebben a házacskában egy rőzsegyűjtő százéves anyóka lakott.
A füles orrával belökte az ajtót és így szólt szomorúan:
- Jó, hogy jössz, csacsi - szólt a százéves anyóka, - éppen rőzsét szedni indulok. Az én gyönge és öreg hátamon már csak kevés rőzsét cipelhetek, majd téged raklak meg a rőzsével. Pompás lesz ez.
El is mentek rőzsét gyűjteni és közben a százéves anyóka mindenféle füvekért is le-le hajladozott. Valahányszor leszakított a fűből, így kiáltott:
Jani jól megjegyezte magának ezt a varázsmondást és mikor megrakta hátát rőzsével, hogy a füles lába csak úgy rogyadozott tőle, elindultak hazafelé.
Otthon az öregasszony bekötötte a szamarat az istállóba, a varázsfüvet föltette száradni a jászol fölé, őmaga pedig bement a házba és lefeküdt aludni.
A mi Janink pedig ügyet sem vetett a finom takarmányra, mert azért mégsem volt ő igazi szamár. Addig-addig ágaskodott, amíg az istráng, amivel a jászolhoz kötötte őt a százéves öreganyó, elszakadt. Akkor szájával elvette a varázsfüvet és így kiáltott:
Hát, uramfia, abban a minutában érezte, hogy gerince kiegyenesedik, elülső patái helyén kezek nőnek és füle is visszazsugorodik.
Megnézte magát a patakban és keservesen sírt boldogságában, mikor látta, hogy újra ember-fiúvá változott vissza.
Tüstént hazaindult és reggelre visszaérkezett aggódó édesanyjához, aki örömkönnyeket sírt, amikor meglátta elveszettnek hitt fiát.
Tudjátok-e, hol van a hatalmas burkus-király országa? Keleten a kutyafejű tatárok országával határos, délen a szerecsen népek laknak, északon az Emberevő Törpék birodalmával szomszédos, nyugaton meg éppen az Óperenciás-tenger határolja.
Hanem a burkusok fejedelme, az aztán az igazi hatalmas uralkodó. Ha megéhezik, színarany tányéron hozzák be neki szolgái a finom fokhagymás rostélyost. Ha éppen unatkozna, nem kell neki mást tennie, csak megpödörni csodálatos bajuszát és lám, azonnal jönnek az udvari zenészek és komédiások és elszórakoztatják őt.
No, ilyen hatalmas uralkodó a burkusok királya.
Egy szép napon gondokba merülve, lehorgasztott fejjel ült ez a hatalmas uralkodó színarany trónusán.
- Mi bajod, uram királyom - kérdezték az őszszakállú tanácsadók.
- Hej, ne is kérdezzétek, udvari bölcseim - felelte a király, - csodálatos álmom volt az éjjel. Azt álmodtam, hogy egy nagy erdőben járok és ott találok egy csodálatos forrást. Ennek a forrásnak a csobogása szebb volt a legszebb ezüstharang szavánál. És mikor belenéztem a forrás vizébe, ott láttam egy gyönyörű gyöngykagylót százszínben játszani. A gyönyörű gyöngykagyló belsejéből egy pirosruhás törpe kandikált ki és így szólt: "Menj, amíg a századik fához el nem érsz. Ott találsz egy kis házat, abban lakik a világ legszebb leánya. Az lesz a te feleséged és senki más. De az ajtó előtt egy fehér medve őrködik. Jaj neked, ha kardot rántsz ellene. Símogasd meg a fejét és szólj így:
Hát a világnak ezt a legszebb leányát akarom én feleségül - fejezte be elbeszélését a burkusok hatalmas királya. - Nem lesz se éjjelem, se nappalom, míg őt meg nem találom! Ez királyi szavam.
Tüstént futárok száguldtak szét az ország minden részébe, hogy rábukkanjanak a csodálatos forrásra és a világ legszebb leányára, akit a hatalmas burkus király feleségül választott.
Hej, de hiábavaló volt minden kutatás. Forrást találtak százat a futárok, de egyik sem csilingelt csobogás közben, egyikben sem lakott vörösruhás törpe.
A hatalmas királyt pedig közben egyre emésztette a bú és a szomorúság. Nem volt se éjjele, se nappala, csak úgy ült színarany trónusán és szomorkodott a világ legszebb leánya után.
Egyszer, amint éppen legnagyobb szomorúságában ül a trónusán, valami lármát hall a kapuk előtt. Kipillant ablakán, hát látja ám, hogy egy fehér medve járkál dörmögve a palota előtt és sápadozva, félve húzódnak tőle félre az emberek.
A király azonnal megnyergeltette legszebb paripáját, nyeregbe pattan és így szólt:
- Hét nap és hét éjjel nem jövök haza, míg a világ legszebb leányát meg nem találom. Ha nyolcadnapra virradóra nem lennék itthon és ez a rózsafa itt vért fog sírni, akkor tudjátok meg, hogy meghaltam.
Sírt-rítt az ország népe és a király elvágtatott a fehér medve után. Árkon-bokron át vágtatott, nemes paripájának szája már erősen tajtékos volt, egész testéről dőlt a verejték. Hét nap és hét éjjel kergette a fehér medvét, míg végül egy nagy erdőbe került, ahol a medve eltűnt szemei elől.
A király leszállt lováról és egy fához kötötte. Erősen megszomjazott a hét nap és hét éjjel óta tartó hajszában. A fák között egy forrás csörgedezett, lehajolt hát a vízhez, hogy igyék belőle. Hallja ám, hogy a forrás egyszerre csilingelni kezd, szebben, mint a legszebb ezüstharang. Látja ám, hogy a forrás vizében egy százszínű gyöngykagyló van és abból egy pirosruhás törpe kukucskál ki.
Egyszerre csak megszólalt a törpe: "Menj a századik fáig, ott találsz egy kis házat, abban lakik a világ legszebb leánya. Az ajtó előtt őrködik a fehér medve. Jaj neked, ha kardot rántsz ellene. Símogasd meg a fejét és szólj így:
A király meg is fogadta a pirosruhás törpe tanácsát és el is ért a századik fánál a kis házig. A ház kapujában őrködött a félelmetes fehér medve. Mikor a király közelebb lépett, irtózatosan vicsorítani kezdett hosszú fogaival és nagyokat dörmögött.
Más halandóknak bizonyára inába szállt volna a bátorsága. De nem így a királynak.
- Egy életem, egy halálom - gondolta, azután közelebb lépett és megsímogatta a dühös medve fejét. Ekkor így kiáltott:
S a fehér medve nyomban kezes báránnyá szelídült. A király pedig benyitott az ajtón és ott találta a világ legszebb leányát, éppen gyönyörű szőke haját fonta.
- Akarsz-e a feleségem lenni, világ legszebb leánya? - kérdezte a király.
- Akarok, uram királyom - felelte a világ legszebb leánya.
A király pedig lóra ült, nyergébe emelte a világ legszebb leányát és meg sem állt Burkus-ország fővárosáig.
Hetedhét országra szóló lakodalmat csaptak, még a fehér medvét is meghívták, jól tele is tömte bendőjét finom lépesmézzel.
Igy volt, vége volt, mese volt.
Egy matrózról szól ez a mesém. Tudjátok-e, mit is csinál a matróz? Büszke vitorlásokon járja a haragos tengert, ő húzza föl, meg le a hajó vitorláit, a nagy vásznakat, amibe belekapaszkodik a szél s a büszke vitorlás kényesen halad előre a hullámokon.
Az ilyen vitorláshajók messzi-messzi országokba járnak és mindenféle holmikat visznek oda, meg hoznak onnan ide. Ők hozzák az édes fügét, meg a vérbélű narancsot is.
Nos, egy ilyen vitorláson szolgált egyszer egy matróz, akit társai egyszerűen csak Félfülű Mihálynak hívtak, mert az egyik fülét egyszer leharapta egy hegyesfogú krokodílus. Ez a Félfülű Mihály roppantul szerette a távoli, mesés országokat és sokat hallott már mindenféle hajósoktól, meg matrózoktól a világ legmesésebb országáról, az Óperenciás-tengeren túl fekvő Ételországról.
- Hej, ha én egyszer ott lehetnék - sóhajtozott sokszor magában ez a matróz, - tudom Istenem, nem jönnék el soha többé onnan.
Nem is sejtette, milyen hamar teljesülni fog ez a kívánsága, de ugyan nem lesz benne sok köszönet.
Egy éjjel szörnyű vihar tört ki a tengeren. Bömbölt a szél, toronymagasságú hullámok háborogtak, a hajó recsegett-ropogott minden porcikájában. Igy tartott ez egész éjjel és reggelre a büszke vitorlás siralmas roncsként süllyedni kezdett.
Egyedül Félfülű Mihály menekült meg, ő is csak úgy, hogy belekapaszkodott egy gerendába és fennmaradt a vízen.
Reggelre lecsillapult a tenger haragja és a gerendába kapaszkodó Félfülű Mihályt a partravetették a hullámok. Szépen sütött a napocska, Mihály ruhája hamar megszáradt. Talpraállt hát és elindult megnézni, ugyan miféle országba is vetette őt a jószerencse?
Ment, mendegélt, amíg egy kis patakhoz nem ért. Erősen megszomjazott, lehasalt tehát a vízhez, hogy igyék belőle. Képzelhetitek, milyen nagy volt ámulata, mikor észrevette, hogy a patakban nem is víz folyik, hanem színtiszta méz.
Igy tudta meg, hogy Ételországba került, mert tudvalevő, hogy ebben az országban még a patakokban is méz, meg bor folyik víz helyett.
Nagyokat kurjantott hát örömében és tovább indult. Elért egy erdőbe. Hej, de csodálatos erdő volt ez! A fákról levél helyett hosszú kolbászok lógtak, az erdőben sült malacok szaladgáltak, hátukba szúrva a kés meg a villa és aki megéhezett, csak egyet kanyarintott belőlük.
Akkor vette csak észre Félfülű Mihály, hogy milyen nagy lekvároskenyerek lógnak a bokrokon. Amint tovább mendegélt, elért egy városba, hát ebben a városban színtiszta csokoládéból voltak a házak, finom krumplicukorból készült a kémény, a gyalogjáró kövei pedig kenyérből voltak és minden lépésnél besüppedtek.
Azt talán mondanom sem kell, Félfülű Mihálynak az volt az első dolga, hogy fulladásig megtömje magát a mindenféle jóval. Letört egy darabot a csokoládéház ereszéből és megette. Lehajolt egy forráshoz, melyből málnaszörp csobogott és jót húzott belőle.
Pompásan érezte magát és elhatározta, hogy szétnéz ebben a csodálatos városban, Ételország fővárosában. Zsebét teletömte csokoládéval, így érkezett meg a város főterére, ahol egy szökőkútból főtt virslik csobogtak nagy sugárban.
Éppen vásárt tartottak a különös város piacterén és az őgyelgő Félfülű Mihály a bámész népség közé vegyült. A vásárosok hangos szóval kínálták a vásárfiát, cukorból készült metszett üvegeket, habosfánkból épített vártornyot, de mindezért nem kellett senkinek semmit fizetnie.
Mondom, csodálatos ország volt ez.
Hanem a mi Mihályunk a sok csokoládétól erősen megszomjazott. Erősen kívánt egy pohár vizet, mert mi tagadás, sem az édes méz, se, a málnaszörp, sem a bor nem oltotta szomjúságát. Vizet azonban sehol sem talált.
- Miféle furcsa ország ez - kiáltotta végül elkeseredetten, - ahol nem lehet egy pohár vizet kapni.
- Ez az ember megsértette a mi országunkat - mondta a bíró, - jöjjenek hát a poroszlók és vigyék őt dutyiba.
Iziben meg is ragadták Félfülű Mihályt a poroszlók és sötét dutyiba zárták. Igen ám, csakhogy a dutyi falai nem téglából épültek, hanem vastag sajtból. Itt kellett a matróznak sínylődnie.
Node, hát neki is volt esze. Megvárta, míg beesteledik, akkor szépen nekiállt a börtön sajtfalának és nagy lyukat evett azon. A lyukon kibújt és Isten veledet sem mondva elindult a tengerpart felé.
- Hej, furcsa ország ez - sóhajtotta magában. - A sültmalacok az erdőben szaladgálnak, a forrásból málnaszörp bugyog, a fákon kolbász nő, a házak csokoládéból vannak és nem lehet egy ital vizet kapni. Akkor már csak megmaradok inkább, visszatérek inkább az én szülőföldemre. Mindez ugyan nem olyan csodálatos otthon, de tiszta, friss vízzel elolthatja legalább az ember a szomjúságát.
Egy hajó jött éppen arra és fölvette Félfülű Mihályt, aki soha többé nem vágyott el szülőföldjéről sehová, bármilyen csodálatos ország is legyen az.
Nohát, a Tinta-tenger partjain is túl van az Ezüsterdő, ebben az erdőben a fáknak még a levelük is csupa-csupa fehér ezüstből van.
Ebben az Ezüsterdőben egy nagy fa odvában élt hajdanában három törpe. Hanem ugyancsak csodálatos kis törpék voltak ezek! Az egyiknek furcsa, hosszú orra volt, egészen a földig ért és vigyáznia kellett ám, hogy sétálás közben rá nem lépjen véletlenül a saját orrára.
A második törpe is nagyon különös szerzet volt ám! Ennek nagy lapátfülei voltak, csaknem akkorák, mint egy-egy dézsa és még a fű növését is meghallotta velük. Ennek a törpének meg a füleire kellett nagyon vigyáznia, mert ha futni kezdett, a szél mingyárt belekapaszkodott a dézsanagyságú füleibe és csaknem feldöntötte a kis törpét.
A harmadik kis törpének helyes kis fülei voltak, meg pici orra. Ennek a törpének a szeme volt akkora, mint egy tányér. Hej, de meg is látta velük még azt a borsószemet is, melyet akárki hetedhétországon túl akár egy lyukas rézüst fenekén elrejtett.
Egy szép napon a három csodálatos kis törpe elindult az erdőbe eprészni. Három kis kosárkájukat már csaknem teleszedték friss, piros eperrel, mikor a nagyorrú törpe szimatolni kezdett és így szólt:
- Huhh! Idegenszagot érzek!
A nagyfülű törpe ekkor letette kosárkáját a földre és dézsanagyságú füleivel hallgatózni kezdett. Majd így kiáltott:
- Huhh! Szárnycsapásokat hallok!
A nagy szemű harmadik törpe is letette kosárkáját, tányérnagyságú szeme elé helyezte tenyerét, sokáig a távolba nézett, majd ezt mondotta:
- Egy nagy sasmadár jön! Uccú, meneküljünk!
Több sem kellett a három kis törpének. Iziben búvóhelyet kezdtek keresni maguknak, minden ízükben reszkettek, mert azt tudnotok kell, hogy a kis törpéknek nincs nagyobb ellenségük a sasnál. A nagy, feketeszárnyú sas gyűlöli a kis törpéket, hogy miért, azt talán csak a világvégén lakó Vasorrú Bába tudná megmondani, én bizony nem.
A nagyorrú törpe gyorsan elbújt egy nagy gomba alá és csak hosszú orrának hegye látszott ki.
A nagy szemű törpe egy fa odvában húzta meg magát, csak tányérnagyságú jobbszeme nem fért már be a fába.
A harmadik törpe, a dézsafülű, egy bokor alá mászott, de bizony kissé kifehérlettek alóla dézsanagyságú fülei.
Nagy szárnycsattogtatással jött ám már az óriási fekete sasmadár. Kutató szemmel, ott keringett már az erdő felett. A három kis törpe szívecskéje ugyancsak dobogott félelmében.
A sasmadár ekkor nagyot víjogott, mert meglátta a gomba alá bújt nagyorrú törpe orrának a hosszú hegyét. Igen ám, de az ostoba sas azt hitte a törpe hosszú orrára, hogy az valami mérges kígyó. Nohát ebben éppen nem volt semmi csodálatos, mert ez az orr bármely hosszú kígyóval fölvehette volna a versenyt.
Node a sas ugyancsak fél ám a kígyótól, nem is mert a gomba alá nézni, hogy miféle furcsa kígyó rejtőzik ott.
Inkább az odvas fa felé fordult, ahol a tányérszemű kis törpe bújt el.
- Akkora szeme van, mint egy tányér - gondolta rémülten az ostoba sas, - ez bizonyára az én ellenségem lesz, a nagyszemű vadmacska. No, ezt nem bántom, mert még halálra karmol.
A bokor alá nézett a sas és ott megpillantotta a dézsafülű kis törpe füleit.
- Ez egy denevér, ennek már örülök, pompás falat lesz vacsorára - gondolta a buta sas és lecsapott. Csőrébe fogta a kis törpét és újra fölrepült vele a levegőbe.
Odalenn, az erdőben pedig a másik két kis törpe elsiratta dézsafülű cimboráját.
- Sose látunk többé - kiáltották szomorúan.
A sas pedig nagy szárnycsattogtatással repült zsákmányával a fészke felé és csak a levegőben vette észre, hogy nem denevért, hanem egy kis törpét tart csőrében.
Igen ám, de amikor a sas repült, nagy szél fújt fenn a levegőben, kitárult a törpe két óriási dézsafüle és belekapaszkodott a szél. A sasmadár hiába csattogtatta szárnyait, amennyit ment ő előre, annyira fújta vissza a kis törpét dézsafüleinél fogva a szél.
Végül is, hopp, nagy erőlködésében a sasmadár kipottyantotta csőréből a dézsafülű törpét. Más ember régen lezuhant volna és halálrazúzta volna magát. De nem így a mi kis törpénk! Nem hiába voltak neki olyan csodálatos nagy fülei.
Akárcsak valami nagy madár, lobogó nagy füleivel úgy vitorlázott a levegőben és úgy vitte őt lepedőnagyságú füleinél fogva az erős szél.
Látjátok, mire is jó az, ha valakinek ilyen nagy fülei vannak? Vitorlázhat velük a levegőben.
Hip-hop, lassan leereszkedett a dézsafülű törpe a földre és a másik két törpe még táncolt is örömében, mikor megpillantotta elveszettnek hitt társát. Még egy kis verset is mondottak:
Egyszer volt, hol nem volt, volt egyszer egy öreg király, aki békességben uralkodott hatalmas országa felett. Ennek az öreg királynak egyetlen bánata volt csak, szegény királynak nem volt se ija, se fia, se semmiféle rokona, aki őt a királyi trónon követhette volna.
Sokat bánkódott ez a szegény király, hiszen nem volt örököse és mi lesz az ő hatalmas országából, ha ő egyszer lehúnyja szemét. Roppantul szeretett volna egy fiúgyermeket, aki örököse lesz királyi trónján.
Egyszer álmában megjelenik előtte egy tündér és így szólt:
- Tudom, hogy nagyon szeretnéd, ha fiad születne. Adok hát egy jótanácsot. Menj ki holnap az erdőbe és számolj a kilencvenkilencedik fáig. Ez a kilencvenkilencedik fa egy szélestörzsű, régi tölgyfa.
Vegyél egy baltát és saját kezeddel döntsd ki a fát. A fa törzsében találsz egy kisfiút pólyában, ez lesz a te örökösöd. De meg ne szólalj, míg a fát ki nem döntötted, még ha maga az ördög is incselkednék veled, ne szólj egy kukkot se, mert különben a te fiad, mire eléri a tizenhetedik évét, megnémul. Jól figyelj szavamra.
Úgy is történt. Másnap a király aranyfejszéjét kezébe vette és kiment az erdőbe. A kilencvenkilencedik fáig számolt, aztán nekilátott, hogy aranyfejszéjével kidöntse ezt a kilencvenkilencedik régi-régi tölgyfát.
Igen ám, csakhogy a tölgyfa ágai közül egy szemtelen mókus incselkedett az öreg királlyal. Ide-oda ugrált, mindenféle tréfás fintorokat vágott a király felé és még a koronáját is cibálni kezdte.
Az öreg király markábaköpött és vágni kezdte a régi tölgyfát fejszéjével. Már majdnem egészen kivágta és ügyelt arra, hogy favágás közben egy kukk nem sok, annyit se szóljon, mikor a mókus farkincájával megcsiklandozta az öreg király orrát. A király nagyot trüsszentett és megfeledkezve a tilalomról, haragosan így szólt:
- Hess, te szemtelen mókus.
Akkor kapott csak észbe, hogy mit is tett. Hiszen ő nem fogadta meg a tündér tanácsát. Mit is mondott a tündér?
- Ne szólj, uram királyom, egy szót se, míg ki nem döntötted a fát, még ha maga az ördög is incselkednék veled, mert fiad, mire betölti tizenhetedik évét, megnémul.
Hej, búsult ám az öreg király. Fogta a kisfiút, akit a fában talált és hazavitte.
...Telt-mult az idő. A kis királyfi deli legénnyé serdült, a király már galambősz aggastyán volt és minden örömét csak az ő fiában találta. Csak a tündér jóslata okozott neki néha szomorúságot.
Eljött a nap, amikor a kis királyfi betöltötte tizenhetedik évét és bizony a tündér jóslata beteljesült, a kis királyfi megnémult.
Hej, búsult a király és búsult az egész ország. Jöttek az őszszakállú tudósok, nagytudományú emberek és mindenféle orvossággal próbálkoztak, de semmi nem használt.
Egy szép napon egy kopott vándorlegény érkezett a királyi palotába.
- Én meggyógyítom a kis királyfit - mondta a vándorlegény. - Az udvari szolgák és testőrök csak nevettek.
- Hogyan is tudnád, te rongyos vándorlegény, meggyógyítani a királyfit, mikor az őszszakállú tudósok sem tudták? - hahotáztak a lakájok és egyikük kilökte az ajtón a szegény vándorlegényt.
Igen ám, de a jószívű, aranyhajú királyfi, mikor ezt meglátta, haragra lobbant. A gonosz lakájt megbüntette és a szegény vándort kézenfogva vezette fel a király palotájába.
Mikor a vándor egyedül maradt az öreg királlyal, mélyen meghajtotta magát és így szólt:
Ennyit mondott az álruhás tündér és aztán eltünt. Az öreg király pedig megfogadta a tündér tanácsát. Éjnek idején kiment az erdőbe, megkereste a százegyedik tölgyfát és azon megtalálta a csodálatos mókust. Szépen behozta ő a palotába és másnap reggel, letette a párnára, az alvó királyfi mellé.
A mókus ugrándozni kezdett és mindenféle, furcsa fintorokat vágott az alvó királyfi felé. Addig-addig ugrándozott, míg farkincája az alvó királyfi orrához nem ért. A királyfi nagyot tüsszentett és csodák-csodájára így szólt.
- Hess, te csunya mókus!
A mókus abban a pillanatban tündérszép leánnyá változott. Hej, örült az öreg király, hiszen elmúlt fia némasága, a királyfi tud újra beszélni és ime, még gyönyörűséges mátkát is szerzett neki a hálás tündér.
Mingyárt meg is tartották a kézfogót és arra bizony a nagy erdő összes mókusai hivatalosak voltak.
Én magam is az egyik mókustól hallottam ezt a csodálatos mesét!
Egyszer volt, hol nem volt, volt egyszer egy szegény, de nagyon jószívű borbélylegény. Ez a borbélylegény bejárta már gyalogszerrel hetedhétországot, fagyban és hóban, tűző napsütésben és zuhogó esőben, de mindig csak az országutakon vándorolt, mert kereste a boldogságot.
Egyszer, amint fütyörészve bandukol az országúton, jön ám vele szemben lehajtott fejjel, nagybúsan egy nagyszakállú, kopottruhás öregember.
- Mit búsulsz te öregember, - kérdezi tőle a jószívű borbélylegény.
- Hát hogyne búsulnék - felelte az öregember, - mikor meg vagyok hiva a burkus király hétországra szóló lakzijára és nem engednek oda be engem ilyen hétrőfös szakállal. Borotvára pedig nincsen pénzem.
- No, ha csak ez a bajod - mondta a jószívű borbélylegény, - hát azon ugyan könnyen segíthetünk. Ülj csak le, majd én megborotvállak az én borotvámmal.
Azzal hipp-hopp, már le is borotválta az öregember hétrőfös szakállát.
- Isten fizesse meg a jóságod - hálálkodott az öregember, aki persze varázsló volt és csak ki akarta próbálni a szegény borbélylegényt. - Node, én is meghálálom valamivel. Ezentúl, ha borotválni akarsz, csak mondd el ezt a varázsigét:
És majd meglátod, neked dolgoznod sem kell, a te borotvád dolgozik majd helyetted.
Úgy is lett. A borbélylegény mingyárt ki is próbálta a csodálatos borotvát, hát uramfia, a borotva minden szakállt magától leborotvált, csak úgy sercent és a borbélylegénynek ujját sem kellett mozdítania.
No, vándorol tovább a mi borbélylegényünk, zsebében a bűvös borotvával. Egyszerre csak jön ám nagybúsan szembe egy görnyedt öregasszony.
- Mit búsulsz, te öregasszony - kérdezi a jószívű borbélylegény.
- Hogyne búsulnék - felelte az öregasszony, - mikor nincs egy rézpetákom sem, amin kenyeret vehetnék.
- No, ha csak ez a baj - mondta a jószívű borbélylegény, hát ezen könnyen segíthetünk. Nekem éppen egy rézpetákom van, azt jószívvel neked adom, vegyél rajta kenyeret.
- Isten fizesse meg a jóságod - hálálkodott az öregasszony, - mert ezúttal az ő képében tette próbára másodszor is a borbélylegény jószívűségét a varázsló. - Node, én is meghálálom valamivel. Ezentúl, ha fizetni akarsz, csak vedd elő az erszényed, abban mindig lesz egy arany és az sohasem fog elfogyni. De ezt a varázsigét kell mondani:
No, indult ám tovább nagyvidáman a borbélylegény, merthát most már volt egy csodálatos borotvája és egy bűvös erszénye. Más emberfiának egyetlen ilyen bűvös dolga sincs, lám neki meg kettő is van.
Ment-mendegélt, egyszerre csak jön vele szemben egy búsan bégető júh.
- Mit búsulsz, te júhocska - kérdezi a jószívű borbélylegény.
- Hogyne búsulnék - felelte a júhocska, - amikor a farkas elragadta egyetlen fehér bárányomat.
- Hej, hej - mondta a borbélylegény, - nehéz terajtad segíteni. Aztán, hol lakik ez a gonosz farkas?
- Közel ne menj, ha kedves az életed, még téged is széttép. Ott lakik ő amögött a nagy hegy mögött.
No, elindul a jószívű borbélylegény, hogy megkeresse a gonosz farkast. Megy-mendegél, átér a hegyen és el is ér a gonosz farkas tanyájához. Hallja ám, messziről a szegény fehér bárányka síránkozását.
Levág a jószívű borbélylegény egy görcsös fütyköst az erdőn és közellopódzik a gonosz farkas tanyájához.
- Ki jár itt, ahol a madár se jár? - kérdi a farkas haragosan.
- Én vagyok a beszélő bárány, - feleli vékony hangon, nagy furfangosan a borbélylegény.
- Ham, megeszlek - mondja a farkas és kitátja a száját. - Több se kell a furfangos borbélylegénynek, gyorsan ledugja a görcsös fütyköst a farkas torkán. No, vége is volt mingyárt beste farkasának.
A fehér bárány pedig gyönyörű tündérré változott és bizony nem kellett neki sok kérlelés, mingyárt megtetszett neki a jószívű borbélylegény és csakhamar férj és feleség lettek.
- Ásókapa válassza el őket!
Az erdőszélen, egy kis házban lakott egymagában a Vasorrú Bába. Nem ajánlom nektek, hogy ennek a kis háznak a közelébe merészkedjetek, majd én inkább elmesélem, hogy mennyi mindenféle csodálatos és félelmetes dolog van ebben a kis házikóban.
A Vasorrú Bába kis házikójában éjjel-nappal nagy tűz pattog s a tűz fölött egy bűvös serpenyőben kotyvasztja a boszorkány az ő mindenféle kotyvalékait. Tigriszsírt, meg patkányvért, meg mindenféle bűbájos füveket kever össze a Vasorrú Bába és jaj annak az emberfiának, aki megkóstolja ezt a kotyvalékot. Az ilyen embernek a szíve gyávább lesz a nyúlénál, nyelve símább és hizelgőbb lesz, mint a kígyóé, lelke furfangosabb és gonoszabb, mint a rókáé.
Node, szerencsére sok tudós, szakállas férfi él az emberek között és ők távoltartják a boszorkányok varázslatait az emberektől. Ezért manapság bizony már a legkisebb gyermek is fittyet hány a boszorkányok mesterkedésének. Hej, rosszul megy manapság a boszorkányoknak is és ha az ördöggel nem lennének közeli cimboraságban, bizony már régen felkopott volna az álluk a sok éhezéstől.
De gyülölik is ám a boszorkányok a szakállas tudósokat. Vajjon láttatok-e már a levegőben büszkén szálló repülőgépet? Nos, ezt a csodálatos repülőgépet is a tudósok szerkesztették az embereknek. Egy ilyen repülőgép és a Vasorrú Bába érdekes történetét fogom most elmesélni nektek.
A boszorkányok minden hónap tizenharmadik napján, ha az péntekre esik gyűlést szoktak tartani egy elhagyott és omladozó, régi-régi várban.
Ilyenkor mindenünnen összesereglenek a legrútabb boszorkányok. Seprőnyélen nagy ujjongva lovagolnak a levegőn keresztül és hajuk csapzottan repked a szélben.
Egy sötét este, éppen éjfélt kondított a harang, a mi Vasorrú Bábánk is elővette a sarokból a tigriszsírral megkent seprőnyelét, hogy azon majd ellovagol a boszorkányok gyülésére.
Felült a seprőnyélre, elmondta a boszorkányok varázsigéjét, melyet földi halandó nem jegyezhet meg magának, azzal uccú, fölemelkedett a levegőbe.
Seprőparipáját egyenesen a felhők közé kormányozta, haja lobogott a szélben, rohant vele a seprőnyél. Odalenn a földön keskeny ezüstcsik mutatta merre folyik a folyó, apró pontoknak látszottak még a legmagasabb házak is.
A Vasorrú Bába eleinte körbenyargalt a levegőben, aztán kiválasztotta az irányt és nagy visítva elindult a régi várrom felé, ahol a gyűlést tartották.
Egyszerre csak pokoli berregést hallott. Egy tüzesszemű, óriási szörnyeteg közeledett nagy rohanvást feléje a levegőben. Semmi más nem volt ez az óriási szörnyeteg, mint a bécsi repülőgép. Ablakai világosak voltak és odabenn az utasok békésen olvasgattak a villanyfénynél és várták, hogy a repülőgép megérkezzen a repülőtérre.
Igen ám, de a Vasorrú Bába soha hírét sem hallotta a repülőgépnek, így hát ezt a repülőgépet, mely most nagy berregve és tüzes szemekkel jött feléje, magának az ördögnek, vagy legalábbis egy nagyobb boszorkánynak tartotta. Az pedig tudvalevő, hogy az ördög és a boszorkányok erős barátságot tartanak fenn egymással és mikor a levegőben röpködve találkoznak, úgy üdvözlik egymást, hogy orrukat összedörzsölik és ezt kiáltják:
No, a mi Vasorrú Bábánk is gyorsabb haladásra nógatta seprőnyél paripáját és nagymerészen odaugratott a száguldó repülőgép elé.
Háromszor elmondta nagy vijjogva a bűvös verset:
- Ördög veled, boszorkánytárs! - kiáltotta oda, azzal orrát oda akarta dörzsölni a repülőgép orrához. Hej, pedig ti tudjátok, hogy a repülőgép orrán egy nagy légcsavar forog, még a szélnél is sebesebben és lekaszabol mindent gyorsan forgó élével, amibe beleütközik.
Igy történt ez most is. A szélnél sebesebben pergő légcsavar abban a minutumban a Bábának éppen a vasorrát vágta le. Az pedig köztudomású, hogy a Vasorrú Bábának éppen az orrában van a varázsereje.
Nagyot visított a Vasorrú Bába és lebukfencezett a seprőnyél paripájáról. Zuhant, zuhant, egészen a földig, ahol izzé-porrá törte magát. Mégcsak testének miszlikje sem maradt meg.
Igy járt pórul a Vasorrú Bába a repülőgéppel és azóta a boszorkányok sohasem mernek olyan országokban mutatkozni, ahol berregő repülőgép, a tudósok ajándéka szeli a levegőt.
Egyszer volt, hol nem volt, túl a nagy hegyeken egy kis falucskában élt egy szegény-szegény özvegyasszony egyetlen kisfiával, akit Péternek hívtak. Naphosszat kinn az erdőn szedegették a rőzsét, amit a szegény özvegyasszony a piacra vitt, ezzel kerestek pár garaskát.
Egyszer egy ilyen rőzseszedés közben nagy pelyhekben hullani kezdett a hó. A szegény özvegyasszony meghült az erdőn, köhécselni kezdett és pár nap mulva meg is halt, Péter fiacskáját olyan árván és egyedül hagyva, mint az ujjam.
Hej, sírt szegény Péter, mint a záporeső, síratta édesanyját. Aztán, mit volt mit tennie, kevéske holmiját kis batyúba kötötte össze és elindult világgá. Előbb azonban fölkereste édesanyja sírját a temetőben és sokáig, lesütött szemmel, áhítatosan imádkozott ott.
Hát, amint ima után felveti szemét, a síron egy csodálatos szép liliom pompázik. Annál csodálatosabb volt ez a liliom, mert a földet köröskörül hó borította s ez a liliom egyenesen a szegény anya szívéből nőtt ki.
Árva Péter gondosan leszedte a csodálatos fehér liliomot, elrejtette a keblén, aztán elindult világgá. Ment-mendegélt nagy szomorúan a hóval borított országúton, míg csak be nem esteledett.
A szél sivított és hordta a havat, szegény Péter nagyon fáradt és álmos volt már, majd leragadtak szemei. Pedig veszélyes dolog ám az álmosság és fáradtság a nagy hidegben és hófuvásban. Mert ha az ember csak egy pillanatig is behúnyja szemét, erőt vesz rajta a fáradtság és lefekszik aludni, beborítja a hó és megfagy.
Sokáig tántorgott szegény Péter a hóban, aztán becsukódtak szemei, lefeküdt a hóba és édesdeden elaludt. Van-e az ilyen álomból ébredés?
A szél sírt, a hó hullott és lassan betakarta a szegény gyermek testét. Semmisem látszott belőle, mert a fehér hólepel teljesen befödte.
Árva Péter csodálatos álmot látott. Otthon volt kis kunyhójukban és feküdt ágyacskájában. Az ágy fölé édesanyja hajolt és puha, fehér, meleg takaróval takarta be az ő fázó testét. A fázás varázsütésre elmult és Péter mosolygott álmában.
Talán meg is fagyott volna a hótakaró alatt és örökre boldogabb hazába költözött volna. De az anyai szív megérezte a veszélyt, mely árva gyermekét fenyegeti.
Az anyai szívből kinőtt fehér liliom ott pihent Péter mellén és a jó melegben lassan kezdett felemelkedni. A liliom szirmai óvatosan kibujtak a hótakaró alól és a virág gyorsan nőni kezdett, már akkora volt, mint egy útjelzőtábla.
A nagy hidegben a szirmok haragos-vörössé változtak és a végtelen, fehér hósivatagban messziről látható volt a szívalakú vörös liliom.
A távolból szán közeledett. A lovak nyakán apró ezüstcsengők csilingeltek: csiling, csingilingi. A szán rohant, hogy csak úgy porzott az út, a lovak jókedvűen fickándoztak s a kocsis vidáman pattintott ostorával.
A szánban egy idősebb, gazdag és jószívű úrihölgy ült prémekbe burkoltan.
- Nini, milyen furcsa vörös virág a hóban - kiáltott fel az idős hölgy. - Hogyan kerül a hóba ilyen nagy vörös liliom? Álljunk meg csak, János.
János, a kocsis megrántotta a gyeplőt, a lovak gőzölgő orrlikakkal abban a szempillantásban megtorpantak. A hölgy kíváncsian a liliomhoz lépett és meglepetten kiáltott fel.
- Ejnye, egy szegény kisgyermek fekszik itt a hótakaró alatt, talán meg is vette őt az Isten hidege. Gyorsan segítsünk, János!
A kocsis ölrekapta a kisfiút és lerázta róla a havat, aztán jó meleg takarók közé burkolták.
- Orvoshoz! Hajts, ahogy csak bírsz! - kiáltotta az idős hölgy.
S a lovak nekivágtak, még a patkójuk is szikrázott, hej, de repült is ám a szán. Egykettőre beértek a városba, Árva Pétert puha párnák közé fektették, eljött az orvos és cseppeket rendelt.
Hosszú ideig tartott, mire Péter kilábalt a nagy betegségből, amit a hóban szerzett. Addigra bizony már ki is tavaszodott, rügyeztek a fák, csicseregtek a madarak.
Péter vette a batyúját és elindult volna tovább.
- Nem addig van az - mondta az öreg hölgy, - én nagyon megszerettelek, Péterkém, mert szakasztott mása vagy az én elhalt kisfiamnak, maradj itt, akarsz-e az én kisfiam lenni?
Úgy is lett és attól kezdve Péter az idős hölgy kisfiaként élt boldogan. Hej, de sohasem feledkezett meg édesanyja sírjáról, gyakran meglátogatták a szép, virágos sírt a jószívű hölggyel együtt.
Szépen sütött a nap s egy torzonborz csavargó bandukolt az országúton üres tarisznyájával. Harmadnapja még hamúbansült pogácsát sem evett, ugyancsak fájt a foga, hát egy kis vadpecsenyére.
Betért az erdőbe és egyszerre csak finom sült hús szagát érezte meg. Szimatolni kezdett és elindult a jó pecsenyeszag felé.
Hát az erdő közepén parázs kis tüzet talált. A tűz mellett apró, görnyedt és egészen kopasz emberke guggolt.
- Adjon Isten, öregapám - monda a torzonborz csavargó, - mi jót sütsz ezen a kis tüzecskén?
- Én? - felelte a kopasz öregember, - nem sütök én semmit.
Ez már aztán nyilvánvaló hazugság volt, mert a pompás kis tüzecske fölött nagyszerű göbölycomb pirult és az embernek a nyála folyt, ha csak rápillantott. Na, de a torzonborz csavargó sem esett a feje lágyára.
- Hát ez micsoda - mutatott a pompás göbölycombra, - ha azt mondod, hogy semmit sem sütsz, akkor ez a göbölycomb micsoda?
- Tévedsz, jóember, nem látok én itt semmiféle göbölycombot, - hazudta a kopasz öreg.
- No, ha nem látsz, nem látsz - felelte a torzonborz csavargó, - látom, az igazmondás nem éppen erős oldalad.
Ültek egymás mellett az erdőben, a kopasz öregember és a torzonborz csavargó és nem szóltak egy szót sem, csak nézték vágyakozva a szép göbölycombot.
Mikor a göbölycomb szépen megsült a tüzön, a kopasz öregember levette onnan és falatozni kezdett belőle.
- Mit eszel? - kérdezte vágyakozva az éhes csavargó.
- Nem eszem én semmit - felelte szemtelen hazug módjára a kopasz öreg, - csak a fogamat szívom.
No, ez már igazán nagy hazugság volt, mert hiszen a kopasz öregnek, egy csontszilánk nem sok, de annyi foga sem volt a szájában.
Mikor az öregember végzett az evéssel, bekattantotta bicskáját, megtörölte száját és így szólt:
- Engem Hazugfinak hívnak a cimboráim, mert nálam nagyobbat senkisem tud a világon hazudni. Tetszel nekem te torzonborz csavargó, ha akarod vándoroljunk tovább együtt.
- No, majd én megtanítalak az igazságra, te kopasz öregember - gondolta magában a csavargó, - de persze ezt nem mondta hangosan. Ehelyett azonban így szólt.
- Szívesen megyek veled együtt, te öregember, mert látom, hogy sok eszed van. Együtt talán többre megyünk.
No, el is indultak. Mikor kiértek az erdő szélére, a torzonborz csavargó fogta a fütykösét és nagyot húzott vele a hazug öreg fejére.
- Jaj - kiáltott az öregember, - miért ütöttél fejbe?
No, mentek tovább egy hegyoldalon felfelé, Hazugfi és a torzonborz csavargó. Amint a hegy tetejére értek, a csavargó nem szólt egy szót sem, csak lefeküdt a földre és a földhöz szorította fülét.
- Mit hallgatódzol? - kérdezte a kopasz öreg.
- Földrengés közeledik - hazudta nagy komolyan a csavargó, - hallgasd csak te is.
Az öregember fülét a földretette és hallgatódzott.
- Hallod? - kérdezte a csavargó.
- Nem - felelte a kopasz öreg, - nem hallok én semmiféle földrengést.
A csavargó erre fogott egy követ és a kopasz öreg fejéhez vágta.
- Most se hallod a földrengést? - kérdezte.
- Jaj, jaj, hallom már, hallom - kiáltotta keservesen az öregember.
Aztán indultak megint tovább. Mentek-mendegéltek, míg egy patakhoz értek. A patak azonban nagyon megduzzadt a sok esőzéstől, jó mély volt és igen erős volt a víz sodra.
- Na, majd én átviszlek a hátamon, mert a te lábaid már gyengék - szólt nagykomolyan a csavargó, azzal már hátára is vette az öreg Hazugfit.
Alig ért vele azonban a patak közepéig, fogta és ledobta hátáról Hazugfit. Az pedig a vízben fuldokolni és óbégatni kezdett:
- Segítség, segítség! Nyujts egy rúdat, te csavargó és húzzál ki a vízből, mert megfulladok.
- Itt a rúd, kapaszkodjál bele - mondta a csavargó, de nem nyujtott Hazugfi felé semmit. - Hát nem látod a rúdat?
Persze Hazugfi nem is láthatta a rúdat, mert ez is csak a csavargó hazugsága volt. Hiába kapálódzott, ordítozott Hazugfi, senkisem segített, senkisem hitt neki és belefulladt a vízbe.
Igy főzte le Hazugfit három hazugsággal a torzonborz, furfangos csavargó.
Egy erdőben a földbefúrt apró lyukacskákban élt a fekete hangyák szorgos népe. Apró lyukacskákon, hosszú, pici földalatti folyosókon juthatott be az ember a fekete hangyák csodálatos földalatti palotájába.
Voltak ebben a földalatti palotában nagy-nagy termek, melyeket padlótól egészen a mennyezetig színültig töltött meg a felhalmozott gabona, a finom kenyérmorzsa és mindenféle más táplálék, melyekkel a hangyák élnek. Mert tudni kell azt, hogy a hangya igen szorgos állat és egész nyáron gyűjti eledelét, hogy aztán télen a hideg elől földalatti palotájába visszahúzódva élhesse gondtalanul az életét.
De voltak más termei is a hangyák nagyszerű palotájának, ezeket a termeket istállóknak rendezték be a fekete hangyák és ezekben az istállókban egy furcsa és még a hangyánál is apróbb állat élt, ez az állat a hangyák tehene volt.
Mert akár hiszitek, akár nem, a fekete hangyáknak is van tehenük, csodálatos, apró állatka ez, a hangyák megfejik őt minden nap és igen szeretik ennek az apró tehénnek mézédes tejét.
A palota egyik nagy csarnokában élt a fekete hangyák királynője. Alattvalói babonás tisztelettel tekintettek a királynőre és minden okuk megvolt a hangyáknak erre a tiszteletre, mert bizony ez a királynő ötször nagyobb volt más közönséges hangyánál.
Igy éltek boldogan a fekete hangyák az ő csodálatos földalatti palotáikban, békésen végezték mindennapi munkájukat és munka után fáradtan tértek megérdemelt pihenőjükre.
Egy szép napon aztán baljóslatú dolog történt. Az erdőszélre apró hangyák voltak kiállítva őrül és ezek az apró őrök rossz hírrel tértek vissza a palotába.
- Mindenki készüljön! Fegyverre! - kiáltották lihegve az apró őrök. - Jönnek az ellenséges vöröshangyák! Végeláthatatlan tömegben vándorolnak errefelé és erősen fogadkoztak, hogy úgy kiírtanak bennünket, hogy még hírmondónk sem marad!
És ezek az apró őrök bizony igazat is mondtak. Mert messzi országokból vándorútra kélt a félelmetes vöröshangyák népe és nagy tömegekben hömpölygött előre, mindent elpusztítva maguk előtt.
Hanem azért a fekete hangyák sem estek kétségbe. Készülődni kezdtek az élet-halál harcra.
A dolgozó hangyák osztályának főnöke összegyűjtötte a dolgozó hangyákat, ezeknek feladata a földalatti hangyaváros és az eleségkészletek megvédelmezése volt.
A hatalmas állkapcsú hangyakatonák a palota legnagyobb termében tanácskoztak, aztán parancsnokuk vezetésével katonásrendben felsorakozva elindultak a harcra. Négyes sorokban masiroztak, nagy állkapcsuk félelmetesen remegett, a trombitás harciasan fujta a riadót.
A fekete hangyák hadvezére félkört formált deli seregéből és messzelátóján kémlelte a vidéket. Lassan feltüntek már a harcias vöröshangyák előörsei. Óvatosan lopództak előre és mögöttük a lehullott, száraz faleveleken keresztül törtetett már a vörös hangyák derékhada is.
Bizony, félelmetes harcosnép volt a vörös hangyák népe, sokkal nagyobbak és erősebbek voltak a fekete hangyáknál. De azok fészküket védték és az apró hangyáknak ez oroszláni bátorságot kölcsönzött.
A kürtök recsegve megszólaltak, a két sereg egymásnak rontott. A vitézek elkeseredetten küzdöttek és a vörös hangyák rohama megingatta a fekete hangyák sorait.
A fekete hangyáknak egy kis bátor csapata azonban oldalt megkerülte az ellenséget és mikor azok már-már diadalmaskodtak, váratlanul hátulról rajtuk ütött.
Lett erre nagy fejetlenség és zűrzavar a vörös hangyák soraiban. Elől is ellenség, hátul is ellenség, mintha a földből nőttek volna ki az elszánt, apró fekete hangyák.
Szégyen a futás, de hasznos. A vörös hangyák félelmetes hadserege futásnak eredt s a fekete hangyák jódarabon át üldözték őket, végül kifáradva a harcban visszatértek földalatti városukhoz.
A sebesülteket összeszedték és bekötözték sebeiket, aztán őrszemeket hagyva a kapuk előtt, visszavonultak pompás földalatti palotájukba és lemosva magukról a harc porát, este nagy győzelmi ünnepet rendeztek.
- Hej, volt fényes kivilágítás a királynő palotájában, kivilágos-kivirradtig ropták a táncot a deli vitézek a kényes hangyakisasszonyokkal.
Hej, nagy volt a riadalom az erdő állatai között, hogyne lett volna nagy, mikor az erdő szélén csattogni kezdtek az Ember fejszéi.
Favágók dolgoztak az erdőszélen, egyre-másra döntötték ki a büszke tölgyeket és bükköket, hogy hatalmas épületgerendákat készítsenek belőlük, aprajából meg pompás tüzelőt, mely vidáman pattog majd a kemencében.
Sírtak-ríttak az erdő állatai. A mókus naphosszat lehorgasztott fejjel üldögélt a fán, bizony nem volt kedve tréfás mókákra. A szarka sem csörgött már olyan vidáman, a kígyók szomorúan kushadtak a fűben, az őzikék félénken bújtak meg.
- Kipusztítják a mi erdőnket! - siránkozott a gőgös, de ostoba szarvas. - Már ezt igazán nem nézhetjük tétlenül. Nosza, támadjuk meg a szemtelen favágókat és űzzük ki őket a mi erdőnkből.
- Csak lassan a testtel, hékás! - intette őt a bölcs medve, - nem eszik olyan forrón a kását.
- Gyűljünk össze mindannyian tanácskozásra és iziben beszéljük meg, hogy mi a teendőnk - ajánlotta az okos róka.
- No, ez már okos beszéd - mondta helyeslően az erdő bölcse, a vén barnamedve. - Nosza, te csörgőszájú, nyelvelő szarka és ti hangos rigók, járjátok be az erdőt és hívjátok össze ma estére az állatokat tanácskozásra.
Aznap éjszaka szép, ezüstös holdvilág sütött és az egyik kis erdei tisztáson gyűltek össze az erdő állatai, hogy megbeszéljék, mi a teendőjük.
A bölcs medve egy nagy kövön ült, ő volt a tanácskozás elnöke. Minden állat megjelent ezen a kupaktanácson, csak a majom nem jött el, ő is kimentette magát azonban, mert heves fogfájás gyötörte.
Mindenki egyszerre akart beszélni. A kígyó sziszegett, a szarka csörgött, a rigó fütyült, a szarvas bőgött, a farkas vonított.
- Csend legyen - kiáltotta a bölcs barnamedve, - ne lefetyeljen mindenki egyszerre, egyenként tegyétek meg indítványotokat. Halljuk először szarvas unokaöcsémet.
- Bú - mondta a szarvas, - száz szónak is egy a vége, én azt ajánlom, fogjunk össze és kergessük ki a mi erdőnkből a bitorló embert. Egyet dobbantok lábammal és az ember már megszalad.
A heves szarvas után a gyáva nyúl következett szólásra:
- Az ember hatalmasabb mindannyiunknál - mondta reszketve a gyáva Tapsi apó. - Ne szálljunk hát vele szembe, hanem kerekedjünk fel és keressünk magunknak más erdőt. Ezt az erdőt úgyis egészen elfoglalja majd az ember.
Az állatok két pártra oszlottak. A farkas, a menyét és a hörcsög a heves szarvas indítványát pártolták. A mókus, meg a sündisznó, meg a szarka a gyáva nyúl pártjára állottak és csaknem hajbakaptak egymással.
- Csönd - mondta az öreg medve, - hallgassatok rám, én vagyok a legöregebb itt az erdőn.
- Halljuk! Halljuk! - kiáltották az állatok.
- Nohát - mondta megfontoltan a medve, - én azt tanácsolom, hogy várjunk és ne tegyünk semmit. Elvégre az ember is ésszel él és tudja, hogy az erdő az állatok birodalma, meglátjátok, nem fog bennünket kikergetni innen. Az embernek is szüksége van az erdőre, mely neki árnyat ad, csak nem lesz olyan bolond, hogy minden fát kivágjon. Ám én nem bánom, szarvas öcsém, ha akarod, kergesd ki egyedül az embert.
- Ki is kergetem, bú - kiáltotta a heves szarvas és elrohant.
- Te meg Tapsi apó, csak vándorolj ki, ha akarsz.
- El is menekülök - kiáltotta vacogó foggal a gyáva nyúl.
No, az állatok megfogadták a medve tanácsát és nyugalomra tértek. A heves szarvas pedig elindult, hogy egyedül kikergesse az embert.
Oda is ért a favágók kunyhója elé, nem volt senki otthon, a favágó kimosott ruhái egy kötélen száradtak. A szarvas még sosem látott embert és most nekirontott a kötélen hajladozó ruháknak, mert azt hitte az az ember.
- Bú - mondta és dobbantott lábával. A ruhák persze nem ijedtek meg a szarvastól, csak hajladoztak tovább, mert a szél lengette őket. Az ostoba szarvas pedig nekirontott a kötélnek és szarvával annyira belegabalyodott, hogy nem tudott többé szabadulni. Mikor a favágó hazajött, megkötözte az ostoba szarvast és fogolyként bevitte a városba.
Ezalatt pedig a gyáva nyúl összeszedte cókmókját és elindult ki az erdőből toronyiránt. Alig tett azonban pár lépést, a mezőőr kutyája megfogta és zsákmányként vitte gazdája elé.
A nyúl is a városba került és egy állatkertben találkozott össze az ostoba szarvassal.
- Hej - sóhajtott a szarvas, mikor meglátta a nyulat, - látod Tapsi apó, igaza volt a bölcs medvének. Sem a túlságos vakmerőség, sem a gyávaság nem használ senkinek. Most foglyok vagyunk, de hallgattunk volna a bölcs medvére, máig is az erdőn élhetnénk életünket!
Egy katona lovagolt az országúton, messzi-messzi vidékről jött és bizony hiába ösztökélte már fáradt lovát gyorsabb ügetésre. Elhatározta hát, hogy az erdőszélen megpihen.
Lovát kicsapta legelészni, őmaga meg elindult az erdőbe gombát szedni. Jóidő beletelt, míg elegendő gombát szedett vacsorára és akkor visszatért, hogy az erdő szélén tüzet rakjon és megsüsse vacsorácskáját.
Hát, Uramteremtőm, mit látnak szemei, egy hegymagasságú óriás ül az erdőszélen nagy tűzrakás előtt és süti ám a katona lovát feneketlen bendőjébe vacsorára.
Hej, elbúsult ám a katona, mert messze nagy út állt még előtte, hogyan fogja ezt a nagy utat most gyalogszerrel megtenni? Elbújt az egyik fa mögé és onnan nézte, hogyan vacsorázik a feneketlen bendőjű óriás.
Mikor az óriás jóllakott, végigheveredett a földön és elaludt. Úgy hortyogott álmában, hogy az már egy kisebbfajta szélviharnak is beillik.
A katona látta, hogy az óriás mélyen alszik, kilopózott a fa mögül és lehúzta az alvó óriás lábáról a híres hétmérföldes csizmát. Mert tudvalevő, hogy az óriások olyan hétmérföldes csizmát viselnek, hogy egyetlen lépésükkel egy magas hegyet át tudnak lépni.
Mikor már a katona lábán volt a hétmérföldes csizma, elhatározta, hogy megtréfálja az óriást, amiért megette az ő lovát. Kihúzta kardját és annak hegyével megcsiklandozta az alvó óriás orrlyukát.
Az óriás nagyot tüsszentett és fölébredt. Hanem a katona ekkor lépett egyet a hétmérföldes csizmával és máris a szomszéd hegy tetején volt.
Az óriás bambán felült s ekkor észrevette, hogy lábai harisnyában vannak, lelopta azokról valaki a hétmérföldes csizmákat. Fölnézett és meglátta a hegy tetején a katona lábán saját csizmáit. Rimánkodni kezdett, mert tudvalevő, hogy az óriások teljességgel tehetetlenek a hétmérföldes csizma nélkül.
- Add vissza a csizmáim, te katona - rimánkodott az óriás.
- Mit adsz értük? - felelte nagy hetykén a katona.
- Adok neked egy parázsevő táltoslovat!
- Tetézd meg egy iszák arannyal, annyit ért a lovam, melyet megettél, te feneketlen bendőjű óriás.
Az óriás ráállt az alkura, de magában azt gondolta:
- Kerülj csak a kezem közé, majd ellátom én a bajodat.
Hármat suhintott jobbkezével a levegőbe és íme, a levegőn keresztül megjelent a parázsevő, tüzetfúvó táltosló, hátán az iszák arannyal.
- Itt a lovad, katona - mondta az óriás, - add vissza a hétmérföldes csizmámat!
- Hohó, az nem olyan egyszerű - felelte a furfangos katona. - Heverj csak le egy kicsit az erdő szélén, míg lehúzom a csizmát, mert ugyancsak szűk a lábamra.
Mit volt mit tenni, az óriás kénytelen volt engedelmeskedni a furfangos katona parancsának, mert vissza akarta kapni a hétmérföldes csizmáit. Leheveredett hát az erdőszélre.
- Húnyd be a szemed - mondta a katona, - máskép nem tudom lehúzni a csizmát a lábamról, mert lyukas a harisnyám és nem akarom, hogy ezt meglásd. Máskép nem adhatom vissza a csizmád.
Az ostoba óriás behúnyta szemét. No, több sem kellett a katonának. Fogta az óriás hosszú haját és szálanként odakötözte az erdő fáihoz.
Tudjátok-e, milyen az óriás haja? Egy-egy szála olyan vastag, akár a derekam. Hej, de nem is tudott moccanni sem a hajánál fogva megkötözött ostoba óriás.
Ekkor a katona elébe állt és így szólt:
- Fölkelhetsz már óriás, lábadra húztam már a hétmérföldes csizmát.
Persze a lekötözött óriás nem látta a saját lábait és így nem tudta, hogy a katonának esze ágában sem volt lábára húzni a hétmérföldes csizmákat.
- No, most fölkelek - mondta. - Készülj utolsó órádra te ostoba katona. Én ugyan túljártam a te eszeden, most leharapom majd a fejedet és a parázsevő táltos sem lesz a tied.
No, de az ostoba óriás hiába erőlködött, csak nem tudott fölkelni, mert hajszálainál fogva oda volt kötözve az erdő fáihoz.
- Ha-ha - mondta a katona, - túljártál az eszemen ostoba óriás? No, akkor nevess!
És kardjával addig csiklandozta az óriás talpát, míg az meg nem pukkadt mérgében.
Aztán felült táltos paripájára és lábán a ragyogó hétmérföldes csizmákkal, iszákjában az óriás aranyaival nagy elégedetten elindult hazafelé.
Egyszer volt, hol nem volt, még az Óperenciás-tengeren is túl, de még az Üveghegyen is túl, egy nagy hegy alján volt egy mély-mély barlangszáda.
Ebben a feneketlen barlangszádában lakott a hétfejű sárkány. Mint a nevéből is látszik, hét undok feje volt és orrlyukaiból kénköves tüzet lehelt. Jaj volt annak, aki a hétfejű sárkány barlangjának még csak közelébe is merészkedett, mert abban a minutumban megragadta a sárkány, bevonszolta feneketlen barlangjába és a szerencsétlen embernek attól kezdve nyomaveszett.
A környék lakói állandóan rettegésben éltek a hétfejű sárkány miatt.
Egy napon a falubeli kovácséknál kisfiú született. A kisfiú halántékán tallérnagyságú vérvörös folt volt és a kovács felesége sokat búslakodott emiatt.
Egy éjszaka éppen aludt a kovács felesége, amikor egy gyönyörű tündér jelent meg előtte.
- Sose búsulj, jóasszony, a folt miatt, mely fiad halántékán vörösödik. Égi jel az és annyit jelent, hogy a te fiadat szemelték ki az undok sárkány legyőzésére. Mire betölti a tizenhatodik évét, ő lesz az egész ország legerősebb és legügyesebb embere és ekkor már úgyis hiába akarjátok visszatartani, ő elmegy majd, hogy megmérkőzzék a hétfejű sárkánnyal.
Hej, ezután búsult ám csak igazán a kovács felesége. Mert hogyan is hihető az emberi ésszel, hogy közönséges, anyaszülte halandó megmérkőzzék az irtózatos sárkánnyal.
...Telt-múlt az idő s a kovács fia betöltötte tizenhatodik évét. Ekkor szülei elé állt és így szólt:
- Isten fizesse meg jóságukat. Nekem többé a szülői házban nincs maradásom, elmegyek, hogy megöljem a hétfejű sárkányt. Ha mához tizenhárom napra ez a fa itt házunk előtt vérezni fog, abból megtudja, édesanyám, hogy én nem vagyok többé a világon. De ha mához tizenhárom napra ez a fa újból rügyezik, akkor nemsokára visszatérek én a sárkánynak mind a hét levágott fejével.
Hej, sírt-ritt szegény édesanyja, hamuban sült pogácsát tett a fia tarisznyájába, az pedig elindult a hétfejű sárkány legyőzésére.
Ment-mendegélt, míg az erdőig nem ért. Se kardja nem volt, se pajzsa, hogyan kezdjen hát puszta kézzel a sárkány megöléséhez. Amint az erdő széléhez ért, egyszerre csak így kiáltott a magasból egy hang:
- Megállj!
A fiú megállt, ebben a minutumban egy nagy kard hullott le a magasból és lába előtt hegyével a földbe fúródott. Csak még egy lépést kellett volna a fiúnak tennie és menthetetlenül kettészeli őt a lezuhanó kard.
Kihúzta a kardot a földből és lám, a penge csak úgy szikrázott a nap fényében. Van, lám, már kardja a sárkány legyőzésére.
Hát amint tovább megy, egy bokron mit pillant meg? Semmi mást, mint egy tündökletes szép aranypajzsot.
Igy fölfegyverkezve a fiú egyenesen a sárkány barlangjához ment, ahol mindenféle embercsontok mutatták a szörnyeteg közelségét. A sárkány éppen aludt, csak úgy zengett a barlang a szörnyeteg horkolásától.
- Hej, te sárkány, ébredj! - kiáltott a fiú.
- Hú - ordította hangosan a sárkány, - ki merészeli az én álmomat háborgatni?
- Azért jöttem, hogy levágjam a hét fejedet - mondta a fiú.
- Majd leharapom én a tiedet - harsogta a sárkány és tüzet fújtatva, a fiúra rontott. No, most miszlikbe szaggatja őt.
Az ám, de a fiú ügyesen félreugrott és közben egyet suhintott kardjával, hát a sárkány első feje a porba hullott.
Folyt már a sárkány fekete vére, de újra és újra dühösen a fiúra rontott, az pedig ügyesen mindig félreugrott és levágta a sárkány egy fejét. Már hat feje hullott a sárkánynak a porba, de a fiú karjai kezdtek elfáradni. És mikor hetedszer támadt a sárkány, úgy látszott, mégiscsak ő marad győztesen.
Ekkor azonban a nap verőfényesen tündökölni kezdett az aranypajzson, a sárkány szeme megkáprázott és ebben a pillanatban a fiú kardjával lenyisszantotta a sárkány utolsó fejét is. A kifreccsenő sárkányvér egy cseppje éppen a fiú halántékára freccsent és csodák-csodája egyszerre eltünt arról a veres folt.
Összeszedte a sárkány hét fejét és elindult hazafelé. No, volt nagy öröm, amikor megérkezett az elveszettnek hitt fiú, a király mingyárt nekiadta országa felét, amiért megszabadította a pusztító sárkánytól.
Legjobban azért persze mégiscsak a fiú édesanyja örült.
A csodálatos rakéta-repülőgép készen állott az indulásra. Gyönyörű, fehér fémteste csillogott, akárcsak a valódi ezüst. Az utasok bemásztak a gépbe és jól leszijjazták magukat az üléseket, nehogy valami bajuk essen.
- Indulás - mondta az ősz tudós, - a rakétagép vezetője és megnyomott egy gombot. Sistergés hallatszott, a gép mint a kilőtt puskagolyó röppent fel a levegőbe és eltünt a földön álló nézők szeme elől.
Odabenn a gépben az utasok éppen áldomást ittak a sikerült indulás örömére. Ekkor egyszerre csak egy furcsa nyikkanás hallatszott és az egyik ülés alól egy elszánt, pirosfülű kisfiú mászott ki.
- Hejnye - kiáltott fel a gép vezetője, - hogy kerülsz ide, te kisfiú. Mit akarsz te itt.
- Én potyautas vagyok - mondta a kisfiú. - Szerettem volna látni én is a holdat, hát bebujtam éjszaka, amikor az őr aludt a gépbe. Csak nem tetszik kidobni most a levegőbe, brü-hü-hü!
Szégyen ide, szégyen oda, bizony a kisfiú elsírta magát féltében.
- No, ne félj, te szamár - vigasztalta őt az őszszakállú, jóságos tudós, - bizony megérdemelnéd, hogy fülöncsipjünk és kidobjunk, de hát, ha most már itt vagy, csak maradj nyugodtan és nem esik bántódásod.
Hej, hát rohant sisteregve a rakéta-repülőgép egyenesen a hold, a nagy, ezüstösen bámuló hold felé. A kisfiú kinézett a rakéta-repülőgép alsó üvegablakán és lám, a föld már csak akkorának látszott, mint egy nagyobbfajta golyóbis, tisztán lehetett látni rajta tengereket és a világrészeket.
- Nini, az a hosszú, keskeny ott Amerika, az a végénél hegyesedő földdarab meg Afrika, ahol a szerecsenek élnek. Ihol-e, az ott meg Európa, ott van a mi szülőföldünk. Egész Európa nem nagyobb már a tenyeremnél.
A gép sisteregve rohant a világűrben és ezüstösen tündököltek a messzi csillagok, a kis potyautas ugyancsak eltátotta a száját a sok csodálatos néznivaló láttán.
A hold ezüstábrázata pedig egyre nagyobb lett és csodálatos képeket lehetett látni ott.
Bizonyára felnéztetek már a tiszta éjszakákon az égre és láttátok már a telihold kerek ezüst ábrázatát. Megfigyeltétek már, hogy mennyire hasonlít az emberi archoz? Orra van és szája és mintha gúnyosan vigyorogna rajtatok.
Hej, mindezt igazán közvetlen közelről látta most a repülőgép kis potyautasa. Látta, hogy az a feketeség, ami a földről nézve egy nagy orrnak látszik a holdon, semmi más, mint a holdbéli nagy hegység. A hold vigyorgó szája pedig egy hosszú, keskeny hegylánc.
Sok-sok csodálatos dolgot látott még. Hajdan, nagyon régen talán tengerek lehettek a holdon, ezt bizonyítják a nagy lapályos rónák, melyeknek a feneke sziklás és terméketlen.
Vannak aztán itt furcsa hegyek, olyanok, mint egy-egy kör és torkukon keresztül nagy mélységekbe lehet belátni. Kialudt tűzhányóhegyek ezek, melyek hajdan tüzet és lávát okádtak ki a torkukon.
Hanem a legcsodálatosabb, tudjátok mi? A mi kis potyautasunk egy fia élőlényt sem látott sehol a holdon. Nem él ott ember, sem állat, sem semmiféle növény. Puszta és kopár vidék a hold, akár a sivatag, brr, rossz lenne ott élni. Aztán meg levegője sincs és minden teremtett lélek megfulladna ott már az első percben.
- Indulunk visszafelé - mondta az ősz tudós, a rakéta-repülőgép vezetője. - A holdon úgysem szállhatnánk ki, hiszen mindnyájan megfulladnánk.
Az ősz tudós megnyomott egy fogantyút és a gép a levegőben visszafordult a föld felé.
Földanyánk akkora volt csak eleinte, mint egy nagyobbfajta tányér, aztán nőtt, egyre nagyobbodott. Már betöltötte lassan a látóhatár felét, ha az ember figyelmesen nézte, már a folyók ezüstcsikját is észre lehetett venni.
- Vigyázni, zökkenve fogunk megérkezni - kiáltotta a vezető, - a rakéta-repülőgép nagy zökkenéssel a földhözütödött és Pista az ütödéstől legurult a földre.
Kinyitotta szemét, hát, Uramfia, ágyacskája előtt feküdt hálóingben a földön. Mert azt mondanunk sem kell, hogy az egész csodálatos utazást csak úgy álmodta őkelme.
Csodálatos és hihetetlen történet ez, amit most elmesélek, de minden szava színigazság, kérdezze meg akárki a polc alatt lakó kis, szürke egérkét, az is tanuságot tehet róla.
Benzinkutat bizonyára láttatok már? Az ilyen benzinkutakhoz járnak itatásra a szomjas automobilok, mert hej, az autókat benzinnel itatják, hogy futni tudjanak.
Egy koraőszi reggelen hatalmas társzekér állt meg az uccasarkon álldogáló benzinkút előtt. A társzekéren roppant nagy hordók voltak. Hat ilyen nagy hordó, háromban benzin volt az automobilok számára, háromban pedig méregerős pálinka.
Hát kinyitották három hordó csapját, hogy a benzint leszivattyúzzák a kútba. Hogy történt, hogy nem, hát bizony, gyerekek, a benzines hordók helyett a pálinkás hordókat nyitotta ki az a szamár, álomszuszék kocsis. Igy aztán a benzinkútba friss benzin helyett méregerős pálinka folyt be és ezt bizony senkisem vette észre.
No, megtöltötték a benzinkútat az ostoba emberek a három hordó méregerős pálinkával, aztán a kocsis - mint, aki jól végezte dolgát, - elhajtatott a társzekérrel.
A benzinkúthoz pedig sorra odaálltak a szomjas autók.
- Kérek 20 liter benzint az autómnak - monda az egyik autóvezető. - Izíben ledugták a csövet az autó torkán és kezdték teleszivattyúzni a gépet - méregerős pálinkával.
Mert hiszen azt nem felejtettétek el, hogy a benzinkút telidesteli volt ezzel a pálinkával, amit benzin helyett hozott a szamár kocsis.
Nohát elindul az első autóvezető az alaposan bepálinkázott autójával és akarja kormányozni. Ekkor kezdődtek a furcsa dolgok.
Hát az automobil összecsapja bokáit és magasakat ugrándozik ám a levegőbe.
Ezután következtek azonban még csak a cifra dolgok. Az autó ide-oda cikkázva, nagy dülöngözve ment az uccán, úgyhogy a járókelők megcsóválták fejüket, úgy néztek utána.
Akkor hírtelen megbokrosodva elkezdett rohanni, mint a szélvész és gazdája hiába kapkodott a fékhez, csak nem tudta megállítani.
A közlekedési rendőr kitárta karjait és tilosat mutatott, hanem a megbokrosodott autó fittyet hányt a tilalomnak, vidáman töfögött és ha a rendőr el nem ugrik, bizony még elgázolta volna.
Aztán jókedvében elkezdett énekelni. Persze az autók nem úgy énekelnek, mint az emberek. Ők csak dudálnak széles jókedvükben.
- Nini, részeg az automobil - mondta csodálkozva egy kisfiú.
- Szamár vagy - mondta csodálkozva egy úr, - már hogyan lehetne egy automobil részeg.
Azt mondanunk sem kell, hogy a kisfiúnak mégis igaza volt, mert az automobil ugyancsak becsipett a sok méregerős pálinkától és részegségében még az eget is bögőnek nézte.
És mintha minden autó berugott volna ezen a délelőttön a városban. Cik-cakosan, nagy énekszóval mentek az uccákon, ide-oda ugráltak és a kipufogócsövük nagy legényesen félre volt csapva jókedvükben.
Hanem a nagy jókedvnek bizony szomorúság lett a vége. Az egyik részeg automobil, amint dülöngélt, egyenesen beleszaladt az egyik villamosba. - Puff, - azzal elterült a földön, hasa behorpadt, háta felpuposodott, első lábai, azaz, hogy kerekei elgörbültek és az autóból csak úgy dőlt a pálinkaszag.
Látnivaló volt, hogy vége szegénynek. Igy jár általában az, aki sok méregerős pálinkát iszik. Az automobil is megadta ennek az árát és belepusztult.
Ki tudja, talán a többi kocsinak is rossz vége lett volna, de szerencsére megeredt a hideg őszi eső és a hideg vízzuhany alaposan kijózanította őket, mielőtt nagyobb baj történt volna.
Ez a részeg automobilok meséje.
Messze-messze dél felé, amerre a vándormadarak, a fecske, meg a gólya szállnak az ősz beálltával, élt egy hatalmas néger király.
Ennek a néger királynak országában mindig kegyetlenül forrón sütött a nap, úgyhogy ebben az országban senkisem viselt ám olyan ruhát, mint minálunk, hanem éjjel-nappal egy kicsike úszónadrágban jártak az emberek. A nap pedig folyton csak sütött rájuk és annyira megbarnította az ország lakóinak testét, hogy végül mindenki olyan fekete lett, akárcsak a subick.
A fekete embereknek ebbe az országába egy szép napon egy fehérarcú kereskedő érkezett. Messzi északról jött, mert meghallotta a néger király mesebeli gazdagságának és kincseinek hírét.
De volt is ám a fekete királynak megszámlálatlan sok aranykincse. Óriási nagyságú szikrázó kárbunkulusok, mesés igazgyöngyök, vert arany edények töltötték meg a király kincstárát és még a király ágya is csupa színaranyból volt.
- No, te fekete király - mondta a fehérarcú, ravasz kalmár, - hallottam én ám a te gazdagságodnak hírét és eljöttem hozzád. Adjál te nekem a te aranyadból, én pedig cserébe egy csodálatos dolgot ajándékozok neked, mert én - akár hiszed, akár nem - varázsló vagyok.
- Mutasd hát, mit tudsz - felelte a néger király.
- Látod ezt a fekete ládát, ó király - mondta a fehér kalmár, - én csak ráparancsolok és ez a láda magától beszélni kezd.
Mit gondoltok, gyerekek, mi volt az a csodálatos láda? Semmi más, mint egy valóságos rádiókészülék.
A király egybehívta alattvalóit palotájának legdíszesebb termében. Mikor már mindenki együtt volt, a fehérarcú kalmár így szólt:
- Bűvös láda, szólalj meg!
Hát, uramfia, a kis ládából a legszebb zenehangok jöttek. Úgy-e, ti tudjátok, hogy nem volt ebben semmi csodálatos, mert hiszen a rádió szépen szól, ha bekapcsolják.
Hej, de nem tudta ezt a néger király és nem tudták alattvalói sem.
- A szellemek muzsikálnak - kiáltották rémülten és félelmükben arcraborultak.
- Tied lesz, ó király, ez a bűvös láda, ha teljesíted egy kívánságomat.
- Teljesítem - mondta a király, - mi legyen ez a kívánság?
- Add nekem a te csodálatos cilinderedet - felelte a kalmár.
Hej, elkomorult ám erre a néger király, hiszen legféltettebb kincse éppen ez a cilinder volt. Ütött-kopott cilinder, melyet éjjel-nappal a legerősebb emberek őriztek és a király is csak különösen ünnepélyes alkalmakkor merte a fejére tenni.
Mert ennek a cilindernek, melyet a fekete király nagyapja egy varázslótól kapott, csodálatos tulajdonsága volt.
Ha a király földhözvágta cilinderét és így szólt:
Akkor hipp-hopp a cilinder egyszerre csak tele lett a legpompásabb aranypénzekkel.
Node fájt a király foga a kis fekete ládikára is, melyről a szellemek beszélnek. Elhatározta hát, hogy rááll az alkúra és majd, ha a fehér kereskedő alszik, visszaveszi tőle a cilindert is.
No, így is lett. A király megkapta a fekete ládikót, a cilinder pedig a fehér kalmáré lett. Aztán a kalmár, merthogy nagyon fáradt volt, lefeküdt aludni. Igen ám, de míg aludt, a néger király megkötöztette őt, elvették tőle a bűvös cilindert és a kalmárt börtönbe zárták.
Hej, búsult is ám a kalmár, hogy így hagyta magát rászedni.
- Készülj halálodra - mondta neki a néger király, - máma kivégzünk és ham-ham, megeszünk téged.
El is jött a kivégzés órája és szegény kalmár nagybúsan, lehajtott fejjel ment a vesztőhelyre.
- Mi az utolsó kívánságod, te fehérarcú ember? - kérdezte a fekete király.
- Szeretném mégegyszer, utoljára látni az én kis fekete ládikómat.
Hát két szolga hozta is már a fekete ládikót. A fehérarcú kereskedő pedig valamit babrált a fekete ládikón és abból a következő minutában mennydörgő hangok szólaltak meg. Persze, mert a kalmár a rádiót a legerősebbre kapcsolta be és éppen egy mélyhangú férfi beszélt abban.
- Halljátok a szellemet? - kérdezte a kalmár, - azonnal bocsássatok szabadon, mert különben mingyárt itt terem és villámaival szétüt köztetek.
Hej, rettenetesen megijedt a rádió erős hangjától az ostoba fekete király és mindent megigért félelmében. Igy aztán a fehérarcú kalmár nemcsak életét nyerte vissza, de övé lett a csodálatos cilinder is.
Szépen elbúcsuzott a fekete királytól és vidáman elindult hazafelé.
Egy vándorlegény bandukolt az országúton, éhes is volt, mert már másodnapja nem evett, meg fáradt is volt, mert kora hajnal óta rótta az országutat.
Ment-mendegélt, míg egy folyó partjához nem ért. A folyó közepén egy zöldelő kis szigetet látott tele gyümölcsfával. Hamvas barack, piros alma és érett, sárga körte lógott a gyümölcsfák ágain. Hej, még a nyála is kicsordult utánuk a szegény vándorlegénynek.
De hogyan kerüljön át a sziget partjára. Hopp, megvan! A folyó partján valami halásznak a csónakja volt kikötve.
- Egy életem, egy halálom - gondolta a vándorlegény, - elviszem ezt a csónakot s majd visszahozom, ha jóllaktam odaát a finom gyümölccsel.
Arra persze egy pillanatig sem gondolt, hogy nem illik más ember tulajdonát csak úgy, se bű, se bá elvinni. Eloldozta a csónakot és átevezett vele a szigetre. Odalépett az egyik barackfához és leszakított róla egy szép, hamvas barackot.
Ebben a pillanatban minden fa csilingelni kezdett, a barackfa pedig éles, vékony hangon felsikított: Tolvaj! Fogják meg!
Hej, menekült volna ám esze nélkül a szegény vándorlegény, de már későn volt. A sziget fástul - mindenestül együtt felemelkedett a levegőbe és a magasban lebegve elindult dél felé.
Repült-repült, még a madárnál is gyorsabban, még a sasnál is magasabban és fái folyton csilingeltek: Tolvaj! Tolvaj!
Búsult ám a szegény vándorlegény, mert tudta, hogy nem kerülhet többé vissza a földre. Nagy városok fölött repült el a sziget, a vándorlegénynek majd megfájdult a nyaka, úgy meresztette lefelé, de hiába volt minden, a sziget repülését semmisem állíthatta meg.
Hanem, amikor bekövetkezett az éjszaka és felhők takarták az eget, a repülősziget egyszerre csak benépesedett. Undok bőregerek repkedtek visítva, baglyok huhogtak, varangyosbékák brekegtek, a fák közt lidércfény villant fel, mert azt talán mondanunk sem kell, hogy ez a boszorkányok szigete volt.
Aztán megintcsak hajnal lett, a boszorkányok eltüntek, a sziget gyümölcsfái újra csilingelni kezdtek.
A vándorlegény megfürdött egy kis patakban, aztán elindult körülnézni a kis repülő szigeten. Szeme-szája elállt az álmélkodástól és a félelemtől.
Egy sötét sziklabarlangra talált, mely telidesteli volt mindenféle kincsekkel, csakhogy amint hozzányult a kincsekhez, menten varangyosbékává változtak mind. Már ebből is látnivaló, hogy nem lehetett ez rendjénvaló dolog.
Hét nap és hét éjjel repült a sziget a búsuló vándorlegénnyel. Hej, hogy vágyakozott a vándorlegény le a földre, a jegenyés országútra, a mezők zöldje után. - Csak mégegyszer nyelhetném az országutak porát - gondolta magában szomorúan.
A nyolcadik nap délelőttjén egy kis falu fölött lebegett a csodálatos sziget és a szegény vándorlegény szívdobbanva ismerte fel saját szülőfaluját.
A házak kéményei vidáman füstöltek, ebédre készültek az atyafiak, a toronyban éppen delet harangoztak, hej, majd megszakadt a szegény vándorlegény szíve bújában.
Hát még, mikor megpillantotta szülei házát. Édesanyja a tornácon üldögélt és kötögetett. Egyszerre csak bánatosan felsóhajtott.
- Vajjon, hol járhat most az én szegény fiam?
Ez már sok volt a vándorlegény szívének, keserves sírásra fakadt. Folytak-folydogáltak könnyei s egy könnycsepp legurult éppen édesanyjának kötögető jobbkezére.
- Esik az eső - mondta az édesanya, mert persze nem látta a repülő szigetet.
Hát, uramfia, amint ezeket a szavakat az édesanya kimondja, megrázkódnak a sziget fái és elkezdenek nyögdécselni. A sziget pedig lassan leereszkedik a földre s a szegény vándorlegény éppen a szülői ház udvarában találta magát.
Volt nagy öröm, képzelhetitek. Örömkönnyeket sírt az édesanyja, mikor megpillantotta régnemlátott fiát. Már készen is volt a pompás, gőzölgő leveske, elmondták az asztali imádságot és a kanalazták a sárgás tyúkhúslevest. Aztán belefogott a szegény vándorlegény csodálatos kalandjának elmesélésébe.
Nem is vált meg édesanyjától sohatöbbé.
Sok-sokezer esztendővel ezelőtt történt. Tündérország királya éppen születésnapját ünnepelte és a világ minden részéből összegyültek a tündérek, hogy résztvegyenek a fényes ünnepségen.
Eljött a smaragd-tündér zölden csillogó csodálatos ruhájában, eljött a tűz tündére vörös köntösében, de mindannyiuk között legszebb volt a fény tündére. Az ő ruhájának ragyogását már le sem lehetett írni.
Mikor mindnyájan összegyültek a királyi palota legnagyobb termében, egy pajkos manó egyszerre csak így kiáltott fel:
- Mégiscsak a fény tündére a legszebb köztetek!
A tündérkirály roppant haragra gyult. A pajkos manó kezére-lábára hatalmas bilincseket raktak.
- Távozz udvaromból - mondta a fénytündérének a haragos tündérkirály. - Büntetésből éjszakra kell vándorolnod, ott van egy roppant nagy jéghegy, annak belsejébe leszel bezárva, míg egy földi halandó szíve meg nem esik rajtad.
Telt-mult az idő, ezer esztendő mult ezer esztendőre. A nagy jéghegy belsejében lehúnyt szemmel aludt az elátkozott tündér.
Egy szép napon csengők csilingelése verte fel az északi, jeges táj csendjét. Kutyáktól vontatott szánján egy fiatal férfi közeledett. Vastag szőrmebunda volt rajta, kezét is kesztyű védte a nagy hideg elől.
A jéghegy tövében ütött tanyát. Felverte sátrát és nagy tüzet rakott, hogy amellett melegedjék. A szánt vontató kutyák is a tűz köré telepedtek le.
A férfi kibontotta zsákját, ennivalót keresett elő s a tűznél megsütötte. Aztán jóízűen falatozni kezdett és az ennivalóból jócskán jutott az éhes kutyáknak is. A hatalmas bundáskutyák jóllakottan elaludtak a tűz mellett, a férfi pedig egy darabig még üldögélt magában és napsütötte déli hazájára gondolt.
Aztán elmondta esteli imádságát és nekilátott, hogy lefeküdjön. A tűz pedig közben nagyot lobbant, a jéghegy kristályai vakító fénnyel felcsillantak és a férfi felnézett.
Hát látja ám az üvegátlátszóságú jéghegy belsejébe fagyott tündért.
- Uramisten - suttogta és felkelt, de a bámulattól még a szava is elakadt, mert olyan szépet, mint a tündér még világéletében sem látott. Közelebb ment a jéghegyhez és úgy nézte a lehunytszemű, sápadtarcú tündért.
A kutyák morogva aludtak a tűz mellett, lassan hullani kezdett a hó is, az ember már nagyon fázott, de nem tágított az átlátszó jéghegy mellől, melynek belsejében aludt a tündér.
Elővette szekercéjét, hogy majd rést vágjon a hegy jégfalába. A kemény jégen azonban kicsorbult a vasszekerce éle, olyan kemény volt ez a jég, mint a gyémánt, még csak meg sem karcolta azt a szekerce.
Tüzet gyujtott a jéghegy tövében a bundásférfi, hogy majd így elolvasztja a tűzzel a jeget. De miféle csodálatos jég is lehetett az! Egyáltalán nem olvasztotta el a tűz, csak még keményebb lett attól.
A férfi ekkor annyira megsajnálta a jéghegybezárt gyönyörű tündért, hogy kitárta karjait, megölelte a jéghegyet és meg is csókolta.
Hát, Uram Teremtőm, ebben a pillanatban nagyot pendült a jéghegy és izíben kettévált, belsejéből pedig kilépett a gyönyörű tündér.
Persze nagyon didergett lenge tündérruhájában és így a férfi saját bundájával takarta be.
A tündér felvetette csodálatos szemeit és így szólt:
- Én a fény tündére voltam és mostan nagyon megszerettelek téged. Ha akarod, a feleséged leszek.
Nem kellett kétszer mondani, mingyárt megtartották a lakodalmat is és a vidáman csaholó kutyák ezen az örömünnepen ugyancsak teleehették magukat finom szárított hallal.
