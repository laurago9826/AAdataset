Az emberek, goromba név, sőt fejbetörés félelme nélkül igazat szólni nem merészelvén, meséimben állatok játszák a főszerepet. Ezek közt pedig, ha nemzetséged fényére tekintek is, melyik érdemli meg felette a pályabért? Nem vagy-e te egyenes lineán lejövő ivadéka - rövid időn készen lesz nálam a származás fája is - a capitolium hajdani vitéz őreinek, a Szent Márton híres lúdjának? vagy ha felebb akarok menni, a Noé bárkájába szorultaknak? az igaz, hogy minden eleid csak gágogásokkal szereztek nevet magoknak; de a mai időben is, hányszor nem pótolja ki hitvány gágogás a valódi érdem hiányosságát? Elég az, hogy nemzeted s régi jó zsírnevelő famíliád vitézségéről csak annyit tudok, amennyit azon bölcs magyar példabeszéd: sok lúd farkast győz, gyanítni hagy. Az tagadhatatlan, hogy - sok több egynél, s csak azt sajnálom, hogy nem tudom, hány lúd győz meg egy farkast: különben az egyarány számvetésén könnyen kiszámolnám személyes vitézséged ismeretlen mennyiségét. Ha valaha szerencsém lehetne egy ily nevezetes csata tanújának lenni, nagy neved harsogásával pattogó leoninusokban írnám le azt.
Addig is, vedd kegyes pártfogásod alá könyvecském; s a gágogó irigyeket harsogóbb gágogással nyomd el; az okosabb gáncsolókat pedig, kik a dolog veleje körül fognak járni, ha majd minden okos feleletből kifogyunk, szokás szerint sziszegd le.
Hét nevezetes város vetélkedett hajdan azon a dicsőségen, hogy Homér bölcsője melyikében ringott. Szemem előtt forgatván azt, hogy ma már a pennaharcok még dühösebbek a vért ontó háborúknál, nehogy időjártával az én, vagy kedves Mecénásom éltünk körülményei is ily mérges tollcsatákat szüljenek - mert melyik könyv-, vers-, sőt meseíró is tartja magát képzetében a költők atyjánál kisebbnek? Íme, mindkettőnknek igaz kútfőből merített biográfiáját, rövidebben, mint sokét, akinek sem születésével nem nyert, sem halálával nem vesztett a világ semmit, már megírták, meséim elébe biggyeszteni szükségesnek s köztünk maradjon a szó - némineműképpen dicsőségesnek is láttam.
Én, a meseíró, Zemplén vármegyének Ungvárra dűlő részén, a Tótságon születtem. Innen, ha könyvemben pragmatikai hiba fordul elő, születésem mostohaságának tulajdonítsd, jó olvasóm; én érezvén azt, bizonyosan átallottam volna magyar könyv írásába fogni, hanemha azt tudtam volna, hogy magyar íróink többnyire a grammatikával keveset gondolnak, s köztük majd én is hibáimmal együtt szerencsésen elvegyülök. Életem folyásáról csak annyit ereszthetek közre, amennyit minden nagy író biográfiáiban találunk, tudniillik, hogy születésem után szoptam, ettem, ittam és aludtam addig, mígnem a magyar két haza csodájára szerzőnek felnevekedtem. Azt mindazáltal szükséges megjegyeznem, hogy már bölcsőm óta örömest hallgattam a dajkám kellemes mesézéseit a zöld királyról, annak három leányáról, kik közül mindig a legkisebbet óhajtottam; az aranyvárakról, melyeket ifjúságom bájos esztendeiben magam is számosat építgettem, s a mindent tehető tátosokról, kiket időjártával pénzes emberekben találtam fel stb., s már akkor gyökeret vert bennem a mese szeretete. De az epés szatírától, szúró paszkvilltól és a döfő epigrammáktól mindig irtóztam: minthogy tanítóim is, egyet kettőt kivévén, az isteni béketűrést bottal annyira belém verték, hogy későbben a méltatlanságokat is a hidegvérűségig tűrhetém. Mindazáltal véremben vala mindig jobbra-balra csipkedni, amint néminemű nyomai tán látszanak is ezen különös kedvtelésemnek meséimen. Látom itt, mint húzza ki sok kegyes olvasóm zsebéből kárhoztatásomra a morálrőföt, melyhez minden cselekedeteket, mondásokat és mozdulatokat, melyek a máséi, méregetni szokott, s szüntelen kéznél tart. De megállj, jámbor! hajtsd össze egy kevéssé rőfödet, s tedd, csak addig is, zsebedbe vissza, míg előtted kifejthetem, hogy hol vette magát bennem ez a különös szatírai szesz, s csipkedő Cacoëthes; azután kárhoztass, ha kárhoztathatsz. Én legalább, lúd-mecénásom tollaira esküszöm neked - ez új, mégpedig nem csekély neme az esküvésnek -, hogy én szintúgy nem tehettem erről, mint aki hektikusnak vagy aranyeresnek születik, nem tehet - hibás testalkotásáról.
Látván, hogy fű, fa nekiesett az orromnak, valamint a kas, melyben a tolvaj méh erőt vett, maga is végre amellé áll, és segít ön mézét prédálni: úgy én is nem akartam szegény orrom bosszantásában hátramaradni. Én magamat a törvényes pályára szántam: minthogy pedig másokon azt tapasztaltam, hogy a sok ívnyi perek narcoticus referádáin, melyeket az ember vagy nem ért, vagy megun hallgatni, a jóltevő álom a zöld asztalok körül hamar elhinti mákjait, hogy idővel ezen esetben is legyen figyelemserkentőm, merő patriotizmusból reászoktam - a tobákra. De balsorsom itt sem szűne meg üldözni. Szegény orrom rossz néven vette a dolgot, s a következés az lett, hogy egyre-másra prüsszentgetett; ez közfigyelmet vont reám s boldogtalan orromra, melyet sokszor a föld alá kívántam.
Ím ezt mint író, s kivált mint meseíró - kinek a meséit, aki érti sem veszi magára - leginkább tehetem annyival inkább, hogy magános írószobám oltalma alatt, ha a recenzensekkel frigyet kötök, boldogtalan orromra nézve is, már egyszer nyughatok. Így lettem én, kegyes olvasó! meseíró, így lettem nyugodt orrú ember, kivévén, hogy nemrég óta módiba jövén a kurtalátás, az átkozott nyeregtől pápaszemet fel nem tehettem. Így lett - minekutána a mecénásokra nézve is megsütötte a forró pép számat - a lúd az én mecénásom! S most már bízvást kiveheted zsebedből ismét morálrőfödet, s ám kárhoztass, ha lehet. Én mindenesetre azt választom, s teszem mottóul meséim elébe - tán akkor is, hogy csak magyar nec sapit eruditionem.
Mosolygnom a bajusz alól a kisebb bohókat, sőt kacagnom a nagyobbakat, ha agyart nem fenek, nem mutatok, ki tilthat el? Karcolások, csekély sebek; halálos döfésekhez pedig sem epém, sem fegyverem.
Az én mecénásom velem nem egy falubeli - ámbár nevel az én lakhelyem is libákat -, hanem a Tisza partja hantjain nevekedett. Nemzetsége felől a levéltárból csak annyit tapogathattam ki, hogy első elei azon egy pár ludak voltak, melyeket Noé magával a bárkába bevitt, és hogy tizenhárom testvére volt; ezer szerencse tehát, hogy reátok osztályra menendő jószág nem háramlott, mert lett volna civakodás! Ifjúsága pázsit-, zab-, s tengerievésben telt el, így nevekedett számomra szárnyában azon toll, mely nékem meséimben a halhatatlanságot megszerezte. Ezen toll a jobb szárnyában a harmadik vala; ámbár hazámban, aki erkölcsöt kíván javítni, az elsőbbeket, melyek keményebb orrúak, már bízvást választhatja.
Így, jó olvasó, ámbár az előadott biográfiákból mind a meseírót, mind mecénását talpig kiismerheted; mindazáltal fel mernék meséimből - melyek közül, ha szerzői hiúságom meg nem csal, mindegyikre jó darab halhatatlanság ragadt - százat egy dióra tenni; hogy a köztem s mecénásom közt fennálló szoros barátságnak okát - bár oidipuszi lélek lakjon benned - soha ki nem találnád. Nem hagylak soká kétségben; mert a találgatás közben arra a gondolatra fakadhatnál: hogy tán talentomunk, zsenink s lelkierőnk egyformasága köt bennünket össze. Ezen véleményed pedig hiúságomon nem keveset csorbíthatna. Egy szép metaforában fejtem meg tehát előtted nyájas szövetkezésünk titkát:
Valamint a lúd minden elmenő állatra nyakat nyújtva sziszeg, de tőle egyik sem fél, sem sziszegésére útjából ki nem tér: úgy én is, a meseíró, hiában mesélek, moralizálok, csipkedek elő s hátra, senki sem fél tőlem, s nem is javítok meg, tudom, senkit!
Fátumunk s balsorsunk egyenlősége köt hát mecénásommal össze, jó olvasóm! egyébiránt meg ne ütközzél azon, hogy az ajánlólevélben őt nagymájúnak nevezem. Mert az én mecénásom nem a rendes mecénások közül való, a nagylelkű oly természeti epitetonjok, mint a koromnak a fekete. Ő szegény, ennek pedig ritkán van nagy lelke; s egyébiránt is az én ludam azon jól tevő, de semmit nem dolgozó állatok közül való, akiknél rendszerint a lélek testté és májjá szokott hízni.
Végtére csak arra kérlek, jó olvasóm, hogy jól talált árnyképeinket a könyv elején szemlélvén, elragadtatva érdemeinktől így ne kiálts fel:
Képzelem, mint mereszti a csodálkozás olvasóim és magok a könyvkötők szemeiket, olvasván, hogy egy író ezeknek ajánlja könyvét, ezeknek, kik rendszerint egyforma szegény húron pendülnek jó magyar hazánkban vele. Nincsenek szárnyaik, melyek alá retirálhasson az üldözött író, nincs ébresztő olajok a pislogó mécsre, s nálok is amely nap keresi, az is emészti el.
De jó uraim! én most az egyszer feltettem magamban, hogy könyvem egész folyásában egyenes, nyíltszívű leendek olvasóim iránt, ha személyem és könyvem oly divat-hagyottakká válnának is miatta, mint - hosszú copfom.
A ravasz Ciceró ezt veri egy helyen a Cajus Caesar fejéhez:
"Et certe in armis, militum virtus, locorum opportunitas, auxilia Sociorum, Classes, Commeatus, multum juvant: maximam vero partem, quasi suo jure fortuna sibi vindicat, et quidquid est prospere gestum, id pene omne ducit suum."
Én szerencsét próbálok nyíltszívűségemmel, azon reményben, hogy a részre nem hajló olvasó, ha nálam is nulla találna fennmaradni, mellé teendi ennek az egyenes szívet; s az ily remanentiácskát, nem minden mai érdemmel cserélem fel.
Bevallottam: mennyit köszönök Lúd-Mecénásomnak, bevallom, mennyivel tartozom másik nevezetes segédtársamnak is, a - könyvkötőnek.
De tán arra a gondolatra jöhetnének jámbor olvasóim, hogy magam is azért metszettem rezet könyvem eleibe, azért adok szép szót könyvkötő uramnak, hogy könyvem lelki hiányát elüssem. - Nem, uraim, asszonyaim! ennyire nem terjed ki nyíltszívűségem. Én szintoly érdemet tulajdonítok magamnak, mint akármely éves, hónapos és hetes író; hízelkedem magamnak, minorum gentium tisztviselői hiúsággal, hogy nevem én is kivívtam a homályból, és szintúgy jusst tartok a halhatatlansághoz, mint akármelyik versgyártócska, s éppen ezen sustentatio juris nógat a jólelkű könyvkötőkhöz folyamodni. - Bővebben kitárom a dolgot:
Jaj! de a mai időben úgy tapasztalom, az írók és mívészek halhatatlansága és munkáik örökkévalósága csak relatíva idea; mint gazdagság, szépség, nagyság stb. Be más örökkévalóság pillog le az egypti piramis csúcsáról, Dendyra falairól, Apolló és Laokoon üstökeiről, s fentebb tisztelt Homér, Virgil, Horác s Aezóp betűiről, mint amely mai papírfalacskáink, kerti szobraink, románkáink, szonettecskéink s ódácskáink felett repkedő sasként lebeg, s mintegy félvén a roskadástól, rájok szállni nem mer! Úgy van! a mai írói élet igen egymértékű s változású az állatélettel. Ritkáé tart tizedekig (század számra ma már nem is beszélhetünk), némelyiké évekig, sokaké évig, s a legtöbbekét egy nap szüli és temeti.
Mi tehát menthetőbb, mint az, hogy én is féltvén munkám az efféle halhatatlanságoktól, az egyptiek példájok után, meséimet mintegy bemúmiáztatni kívánjam, s ezen baráti fáradozásra - könyvkötő társaimat kívánjam megkérni?
Csalhatatlan igazság az, hogy a századoknak írt munka is elkopnék s elnövődnék ha csak brochure-be kötve járná a tudós világot; s mennél jobb, olvasottabb a munka, annál elébb. Tapasztaljuk, mily rongyosan tér a román (az erkölcsöt és vallást oktató könyvek ily hirtelen kopásoktól mégis mentek!) tulajdonosához vissza. Ki kétlené hát, hogy a könyvkötő mintegy bemúmiázza a könyvet a halhatatlanságra, vagyis azt legalább egypár évvel megtoldja.
Látom, mint mosolyognak olvasóim a bajusz, olvasónéim a szép orrocska alá: hát az úr miért boríttatta csak színes papírba a maga halhatatlanságára szánt meséit és aforizmáit? ezt gördítik előmbe.
Engedelmet kérek, jó uraim, szép asszonyaim! erre, úgy vélem, egy okos terv vezérlett. Egyenességem ismét meg nem engedi, hogy eltitkoljam, s ki is fúrná oldalamat. - Kemény, erős kötést három fontos okból nem mertem adni könyvemnek.
Először: Mert könyvem drágább lett volna, pedig az olcsó magyar könyvre is kínosan gyűl az előfizetés.
Másodszor: Ellenkezett volna szerénységemmel (baráti fülek s néma falak közt nem ily akaratos szokott ez nálunk íróknál lenni) a cifra bőr, bársony, tokos s csillogó arany kötésekkel mintegy előre megszabni becsét munkámnak.
Harmadszor: Legnyomóbb volt előttem az attól való rettegés, hogy netalán a cifra kemény kötéstől ingereltetvén sokan, elébbeni gyászos tanácsom után, kést, tűt, cérnát fognak, s konyha-, házi-, gazdasági stb. jegyzőkönyvvé metamorfizálják jámbor meséimet, mely gyilkolástól mostani köntösében éppen nem féltem, mert - paupertas ubique tuta!
De ezen negligé könyvemnek csak próbaévére szabatott. Zsákban macskát nem árulok. Ha úgy találandja a kedvező olvasó, hogy jobb ruhát is megérdemlene, majd szabat néki mást; azon esetre pedig, ha könyvem és olvasóm kölcsönösen lélekre nem találnának egymásban, hadd vesszen szegény, első pongyolájában! nekem mindenesetre elégedés s öröm-diadal lészen, egypár év múlva, itt-ott egy-két darabot meséimből erős kötésbe múmiázva megpillantani. Mert már ez koszorú, babér, borostyán et similia lesz tudós homlokomra, ha nagyobbára kikopnak is ruháikból s a tudós világból gyermekeim! hiszen egy példány magában elégséges nevem fenntartására, kivált ha ez oly szerencsés lehet, hogy valaha egy magyar Athénást írónak kezébe akadhat.
Ezen második köttetés esetére, kérem már én meg könyvkötő uraimékat, hogy magokért tegyenek ki. Ne vegyenek példát azon szabókról, kik a szerzőnek szabnak tartatlan ruhát, szabjanak könyvemnek olyat, mely unokákról unokákra szállhasson, s truccoljon molynak, időnek. Evégre jók lesznek a bőrkötések; de leginkább javaslanám s kérném a kutyabőrt, mert ez nagy tekintetet ad tudós és tudatlan világ előtt, s mint a bor és dohány, mennél régibb, annál becsesebb. Meséimet pedig, mint nem érzőket, nem féltem azon hiú kevélységtől (melytől az érzők között sokan nem üresek), hogy kutyabőrbe elbízza magát.
Milyen színű legyen könyvem első borítéka? milyen a második kötése? milyen formájú legyen az, s mennyi értékű arany vagy ezüst csillogjon rajta? meg nem határozom. - Ha egykor filozófus könyvkötőink lesznek, melyhez, a mai bölcselkedő időben, nem csekély remény lehet, megérjük azt is, hogy minden rendű, rangú, osztályú és értékű könyvnek meghatározott köntöse leend, mely is a szegény vevőre nézve, ki most gyakran a Dunába csapja pénzét, nem csekély jótét fogna lenni. Ekkor bizonyosan elenyészik azon gyakori sületlenség is, hogy a tisztes könyv szeles harlequinádban, a szeles literátori bajazzo pedig talpig tisztes köntösben kerüli a tudós világot. Addig pedig míg e lenne -
Könyvemet kedvező kezeikbe ajánlván, vagyok
- Hitvány énekes! - szóla megvetéssel a varjú a csattogó fülemiléhez. - Pohos dögevő -, felel ez -, neked tetszeni nem vágytam soha! Dögöt nem jelentget énekem.
A haldokló cukormíves ágya előtt egy asztalra tétette utolsó mesterművét, egy nagy süteményt, mely Belgrád várát ábrázolta. - Nem halok meg egészen - így kiált fel megelégedetten -, élni fogok ez alkotásban a maradék előtt! Szegény! hányadik metamorfózison ment azóta keresztül mesterműve!
Írócskák! reménylem, értetek?
Cifra köntös fityeg az uracskán, szépen fütyöl, dalol, táncol, de a kalap tököt fedez.
Kopernikusz szisztémájának hetykén veté ellen egy uracs: ha a föld forog, miért nem dönt el engemet fordulásával? - Mert az úr szerfelett kis pont a nap szisztémájában - felel mosolyogva a tudós.
Egy siket és ismerőse, aki a belső hályog miatt nem látott, a játékszínbe mentek együtt, egy új énekesnő hallására. - Egek! beh felséges hang! - szóla a siket a vakhoz. - A hang amilyen - felel ez -, de az akció, akció!
Mily sokan ítélnek csak azért, hogy eltitkolhassák mások előtt valamihez nem értésöket!
Anyák! szükséges néha a dajka is - de az anya mindig.
Vidám nyári nap volt, s a fecske víg csevegéssel szálldosott a fentebb levegőben. De nemsokára messziről megdördült az ég, s amint a ború közelgetett, mindig alább-alább szálldosa a fecske, míg végre majd a földet horzsolá. - Kis lélek - így szólt hozzá a veréb -, kit a bölcs idő ily alázásra és változásra bírhat! a komor minden időben egyforma marad. - Barátom! - felel ez -, ostoba az ily bölcs.
Magát az időhöz és körülálláshoz szabni tudni - a fő bölcsesség.
Egy görbe fa odvában honolt méhrajhoz nem férhetvén a medve, kíváncsian szemlélte alulról szorgalmát. - Együgyűk! - szól végre az irigység belőle -, hogy nem unjátok oly apró cseppekbe gyűjtögetni azt a kis mézeteket; nekem ugyan nem volna béketűrésem hozzá. - Azért is nyalogatja éhen uraságod télben a talpát addig, míg mi kényünkre élünk nyári kereseteinkkel.
Aki nem munkál, ne is egyék az!
Boldogtalan vagy! ki abban vadászod az igaz boldogságot, hogy többnek látassál mások előtt, mint ami vagy.
Nevetem, midőn panaszt hallok, hogy a fő- vagy alispán despotizált. Miért engedik uraságtok? Az észt korlátolni lehet erősebb ésszel; de nem is ismer más fegyvert.
A varjak gyűlést tartottak. - No, mit végeztetek? - kérdé egy visszatérőt a szarka. - Azt, hogy a jövő gyűlésen fogunk végezni.
A pásztorgyermek hosszas erőlködései után felmásza egy terebély körtvélyfára. - Nyújts kezet, segélj fel engem is! - könyörge neki egy gyengébb pásztortársa. - Hiszen úgysem győzöd magad a nagy fa termését leszedni. - Igaz, hogy a gyümölcs itten kettőnknek is sok lenne - felel a gyermek a fatetőn -, de ha felsegítnélek, majd azt vélnék több társaink, hogy én is oly könnyen másztam ide. Inkább mássz, ahogy tudsz, vagy hullajtok számodra gyümölcsöt, ami nélkül ellehetek.
Mily sok pátrónus urainknak mutatok tükröt itten!
A fagyal kellemes virágával sokáig kétségessé tette a rózsának az elsőséget. - Oh, bárcsak gyümölcsöm is teremne! - sopánkodék a hiú, s teljesedést nyere óhajtása. Azóta nehéz szagúkká lettek virágai, s belőlük hitvány fekete bogyók feselnek. - Szegény barátném - szóla szánakozva hozzá a rózsa -, elég egynek egyben fényleni.
Egy ürge felmásza nagy bajjal a határhányásra. - Istenem! be nagy hegy! - felkiált örvendő megelégedéssel. - Mint fogja bámulni a világ, hogy ennyire tudék mászni! - Ürgének biz ez sok! - mondá egy közel böngésző róka -, de azért még nem hegy! - S könnyen szökte által ürgéstől a hányást.
Egy fejedelem, országlása fényének emlékeül, egy temérdek obeliszket vágyván emelni, messze földről ritka szép s nagy gránitot hozata. Összehívatta országa minden faragóit, s a munkát ügyességökre bízta. Sokfelé mentek ezek között a vélemények az oszlop formája, nagysága s jelei iránt. Ki-ki tetszése szerint lásson munkához, volt a végzés. Vésett a kövön céhbeli és kontár, s ügyetlen vésések törülték el gyakran a mesterművet. Emeletlen marad az obeliszk, s feldarabolva a szép gránit.
Édes nyelve hazámnak! félek, nehogy a gránit díjára juss!
Karmoltan jöve le a padlásról a macska. - Hol jártál? - kérdi szánva tőle gazdája. - Kedves feleségemmel mulatoztam - felel nyájas simulásokkal a kandúr. - S hol kaptad ezen szörnyű karmolásokat? -
- Tőle a lelkemtől, s örül a szívem forró szerelme ezen bizonyos jeleinek.
A gazda csodálkozott: mert még - nőtelen volt.
- Tegye fel a proklamációt, titoknok uram! - parancsolja az oroszlán a medvének. - Háborúm lesz az elefánttal. - Kár ezzel fáradnunk, uram! - felel ez. - Ha győz felséged, az egész világ hinni fogja, hogy igazsága volt; ha veszt, senki sem fog ügyelni proklamációjára. Az igazság felséged körmeiben, nem az én pennámban vagyon.
A majom hosszas fogságából elillant. Az atyafi majomsereg örvendezve vette őt körül, de mint elbámula mindegyik, amint a megérkező idegen makogás mellett emberi eltanult mozdulatokat kezde ejtegetni, s felei közé sehogy sem szokhata, sem vegyülhete. - Gyáva! - szóla szánakozva az anya. - Te majomnak már nem érsz semmit, embernek pedig ostoba vagy.
Magyarom! elvész az eredeti karakter a sok követésben.
Az ember panaszt teve a nyúl ellen, hogy sok kárt teszen a vetésben. Széket ülének az állatok, s törvényt tartának a bevádlott felett. - Ezt szorosan kell vennünk, uraim - szól a róka -, s tekintsük, hogy a hatalmas ember teszen panaszt, akinek bosszújától retteghetünk. - Halált a nyúlnak! - ordítának egyszerre mindnyájan. - Hóhéra legyen minden, aki hozzá férhet.
- A szegény juh is adott be egy folyamodást a farkas ellen - folytatja a róka -, hogy fiát erőszakkal elragadá. - Hm, a juh? - mondának vont hangon az előkelők. - Az való, hogy farkas atyánkfia is sok csínt teszen. Eresszük voksra a dolgot.
A végzés az vala: per folyjon, míg él, a farkas ellen, holta után pedig a testét férgek emésszék meg.
Dühös méreggel ugatott a kutya egy elmenő szekér után, s a kereket faldosta. - Mit dühösködöl - így szólt egy tehén hozzá -, hiszen a kocsi nem árt neked semmit? - Nem árt? - felel fogcsikorgatva az eb. - De halad, én pedig maradok.
Az irigység nem hagyja magát, nem hágy mást boldognak lenni.
- Óh Istenem! engedd még egy pár hétig tartani e szép száraz időt! - sopánkodék egy hosszas szárazság idején a téglavető. - De az én szamaram esőt kiáltott ma, barátom - megszólal háta megett a földműves. - S találd ki, melyitek szólott inkább közhaszonra!
Oh mily sokkal több az alacsony haszonlesőnél a jószívű ostoba.
- Beh szeretném éles szemeidet! - így szól a hiúzhoz a róka. - Egek mentsenek! - felkiált amaz. - Fortélyod új fegyverrel szaporodnék; inkább az oroszlánnak engedném azokat, hogy jobban szemébe tekintene velök az ily ravasz udvari embereknek.
Egy francia így írt hazájába a magyar vendégszeretetről: a magyar nemes kaput nem tart, vagy azt örökösen záratlan hagyja, nehogy a vendéget eltiltani láttassék. Ezt úgy szokta nézni, mint csupa gyomrot, amelyet sok válogatott étkeivel s szíves kínálgatásaival minduntalan ostromol. Étel után engedelmet kér, hogy jól tartott, s még szuszoghatsz. Éjjelre csupa pehelybe fullaszt. Másnap, hogy mulatni kényteleníttessél, vagy kerekedet vereti ki, vagy cselédedet itatja le.
A dátuma ezen levélnek egy kevéssé régi ugyan, de hála az égnek, még nem egészen avult el.
A nyájas atya teljesíté fia vágyát - s így került ki a nevetséges - harlekinruha.
Koporsó a zseninek a szoros korlátok!
- Hallom, nagy mester vagy a mászásban - szól az oroszlán a medvéhez. - Nosza, szökjél fel eme fára! - Uram, én csak az egyenesre tudok mászni - felel a mackó. - Ez pedig, amint látod, görbe. - Úgy én ügyességedért nem adnék egy legyet - mondá az oroszlán -, hiszen nagyobb részint görbe az erdő fája.
Sok tudós mindent tud, csak azt nem, amit kellene tudnia.
Egy földi árnyék érkeztére szokatlan nyájasságot mutatott a dühös Cerberus. Farkcsóválva ugrott fel reá, s játszó szökésekkel kísérte Minosz eleibe. Ez csodálkozva szemlélte a ritka esetet. - Ki vagy? kérdi az árnyékot. - Recenzens - felel ez; s megszűne Minosz csodálkozni.
Haydn, amint mesterművét "a teremtést" először adta, a darab sokaknak nem tetszett. - Mi ízesebb hús - így szóla a virtuóz -, a fácánnál? mégis két neme az embereknek nem eheti, a fogatlan, aki nem rághatja, s a rossz gyomrú, aki nem emésztheti.
Vigasztalástokra ez, hazám koszorús írói, ti kevesek!
A visszatért gólya így szólítá meg a háztetőről gazdáját: - Nem köszönettel tartozol-e, gazdácskám, nekünk, hogy újra visszahoztuk néktek a tavaszt? - De barátom - felel ez -, titeket hozott a tavasz vissza!
Hízelkedik az emberi hiúságnak, a nagy történetekben magának részt tulajdoníthatni, vagy legalább mondhatni azt, hogy előre láttuk azokat.
Egy nevezetes napfogyatkozáskor, a szokatlan madarak búsan kullogtak háló helyeikre. - Istenem! hát már alkonyodik! - panaszlák mindnyájan! - Biz éj lesz ott megint - hála-örvendve huhogá a bagoly. Azonban elmúla a nagy égi tünemény, s gúnyosan kacagtatott ki a nagyfülű.
Beh alacsony lélek fért abba, aki a közínségben nyereséget keres.
Az elvénhedt kakas sajnosan nyújtotta a sas trónja előtt panaszát, hogy számos fiai s unokái aggott korára érte semmit sem akarnak tenni. - Hát te tettél-e érettek nevelésökben vagy táplálásokban valamit? - kérdé a monárcha. - Énnekem a hárememmel volt szüntelen dolgom - felel a kakas -, s a hajnalt kelle vigyáznom. - Tanuld meg hát ön károdon, barátom, hogy csak a jótett szülhet háládatosságot.
Könnyes szemekkel sétált Athén utcáin Hérakleitosz; szemközt jöve neki a nevető Démokritosz: - Mi bajod? - kérdé az utóbbi kacagva. - Ugyan, hogy lehetsz ily könnyelmű - felel a síró -, minden szegletében látván hazádnak a romlottságot s az azt követő veszélyt. - Barátom - szól folyvást nevetve a hordó lakosa -, vágass eret magadon, s meglásd, azonnal jobbra fordul a haza dolga.
A hülye rinocérosz meghallá a közte s elefánt közt való gyűlölség meséjét, azóta nagyobbra nézé magát, s széjjel dicsekvék természeti ellenkezésével. - Azt hiszem - mondá a róka -, hogy te gyűlölöd az elefántot: mert sok irigyelhető tulajdonságival múl téged felül; de hogy ő ellenséged legyen neked, gyávának, abban nagyon kételkedem.
Az egerek tanyát ütöttek egy asztag alatt. Bátorságban minden ellenségtől, gond nélkül lakoztak itt a gazdag búzaszemekkel. De a cséplés folytával fogyott az asztag, s az alsó kévékre kerülvén a sor, azon egér vala szerencsés, amelyik a csép elől elillanhatott.
A jó kvártély nem haza még, valamint a haszonért tanyázó sem hazafi ám.
Az éhes prücsök befúrta magát a gazdag tárú vakondokhoz. - Az egész világ hirdeti hallásod finomságát - szól hízelkedve hozzá. - Benned, reménylem, mecénásra találok: engedd, hadd űzzem énekemmel unalmaidat. - Elkezdé csiripelését, de a vakondok: - Hagyd el, barátom! hagyd el - szól fület dugva az éneklőnek -, éppen mivel finom a hallásom, nesze, fizetek azért, hogy nekem ne énekelj többé.
Az ily mecénás is szükséges!
Egy tehén, a katonának elveszett borjúbőr iszákját édesdeden nyalogatá. - Beh szép anyai érzés szorult ezen állatba - mondá magában egy elmenő asszony. - Bizonyosan a borját véli szegény ez iszákban. Felköltöm a jámbort édes csalatásából. Nem a borjad az, szolga! - szól a tehénhez. - Tudom, asszonyom - felel ez -, hanem egy kis sócskát érzek az iszákban; azt nyalogatom.
Beh szárazon maradnának legszebb tetteink, ha a haszonlesést levonnánk belőlök.
Az igazság templomának kulcsa még Minerva idejében elveszett. A hajdani kor minden lakatosai próbálgatták erejüket egy új kulcs készítésén. Mesterséges tollak, lyukazatok, görbítések látszottak a mestermíveken; de velek nem nyílt az ajtó. - Bárdot ide s fokosokat! - kiált végre a pórsereg. - Erő kell oda, ahová a mesterség nem hathat! - s befeszült, beszakadt volna a szent küszöb, ha azt az isteni kéz nem tartotta volna. - Megállj! - így kiált a gyülevész néphez egy felhő közepéből Minerva. - Itt a kulcs! - s leereszkedvén a templom ében ajtajához, azt a bámuló művészek láttára egy hitvány szeggel nyitja ki. - Nincs az igazság oly nagyon elzárva előtted, ember - így szól -, mint véled, s éppen azért nem találod azt, hogy igen mesterségesen keresed!
A szajkó megtanulta követni a kútágas nyikorgását. Azonnal muzsikai próbát hirdete, s nem hallott újjal fennen biztatá publikumát. A madarak nem tudták, mit ítéljenek a szokatlan hangról; de a fülemile mosolygott: - Fület sért ugyan - így szóla -, de mégis szép muzsika lehet biz az - szomjasnak.
Aesópus szamara, amint az oroszlánnal vadásza, s ordításával a szokatlan vadakat megzavarta, így szólítá meg hatalmas bajtársát: - Hát erőmnek nem akarod-e hasznát venni, uram? - Te csak rúgni tudsz, koma - felel mosolyogva az oroszlán. - Ez pedig csak gyáva védelemre való.
Egy légy Clemens múzeumában Apollóra szállt. - Nem tőlem függ-e híre ezen imádott remekműnek? - így szól a pókhoz. - Nincs-e hatalmamban azt bemocskolni? - Van - felelé a pók -, de míg szennyeid lemosatnának, gyakran fog a tisztelő szépművész azon méltó panaszra fakadni, hogy a mesterdarab a szemtelen légytől jobban nem óvatik.
Ily szenny a rágalmazásé az igaz érdemen.
A szabadon legelő csikó délceg paripát látott arany szerszámban maga mellett elmenni. - Beh boldog állat! - így sóhajt. - Bárcsak nagy lennék már, s ily szerszámot nyerhetnék egykor! - Fiam - szól hozzá az anya -, tanuld meg azt, hogy a rabság aranya mindenkor szomorúan csillog.
Paine, nyomtató legény korában, betűszedésben számos hibát ejtett. - Lódulj! - így szól a tulajdonos hozzá. - Látom, semmi sem lesz belőled. - Jól mondod - felel önérzésével a korholtatott. - Bajos csak kézzel dolgozni annak, akinek fejében az ereje.
Szűk körhöz szűk ész való. A nagy elme a kis hivatallal éppen úgy van, mint a nagy állat a szűk kalitkával.
A juhászkomondor csendesen ballagott a nyáj után. Pajzán csevegéssel támadta meg őt az uraságnak, mely a nyájat jött megtekinteni, kis ölebe. - Be sovány vagy, atyafi! - így gúnyolja, - Bizony, csak bőröd-csontod. - Oka az - felel hidegen a nyájőr -, hogy a mai világban gyakran jobb kenyér a tányérnyalóság a hív szolgálatnál.
- Mit nyámmogsz? - szól a kérődző ökörhöz a tüzes csikó. - Így sohase lakol jól: nézd, így egyél; - s mohón harapja a füvet. - Keveset inkább, ifjonc barátom - felel a szelíd jármos -, de jól emésztve.
Hazám írói, keveset kell írni, tudósai, keveset olvasni, de jól emésztve.
Magáért szerettetni, kába kívánság! kölcsönös haszonlesés a világ összekötő lánca.
A kakukk, korholtatván a többi madaraktól, hogy tojásait idegen fészkekben hagyogatja el, így felelt: - Jól tudom én, hogy mindig fognak együgyű jószívűek találkozni, akik magzatimról nálam is különben gondoskodnak.
Be bátran tart számot gyakran a restség és gonoszság a mások gyengeségére s jószívű együgyűségére!
- Énekes vagy-e te vagy poéta? - kérdé a légy a szúnyogot. - Mit kérded? - felel emez. - Nem árulja-e el soványságom eléggé poétaságomat, midőn az énekesek gazdagon fizettetnek?
A medve nem állhatván tovább a megvesztegetett erkölcsöt az oroszlán udvarában, remetévé leve, s vadon erdőbe rejteze; ahonnan mérges gúnyokat lövelle a megromlott világra vissza. Azonban a ravasz csakhamar mézet lopinta a méhektől, gyümölcsöt a süldisznótól, majd a kanca csikaját vágta le, s rettenetesek lettek a környékben pusztításai. - Barátom! - így feddi meg végre az oroszlán, aki elunta az ellene adott panaszokat hallgatni. - Míg másokat jobbítgatnál, elébb magadat jobbítsd meg.
A vérengző tigris, a maga gazdag osztályából, mindig a szomszéd oroszlán osztályába hordta ki prédáját megemészteni. - Miért teszed ezt? - kérdi az állatkirály. - Jobbízűen esik-e neked osztályomban a falatozás, mint saját földeden? - Nem, de ott már érzik eléggé hatalmamat, hadd tanulják azt ismerni prédáim gazdagságából itt is.
Nem így bánnak-e sok nagy uraink magyarországi jövedelmeikkel?
A veréb az ereszen ugráltában hízelkedő csiripeléssel dicsekvék a gazdának, hogy ő jobb barátja neki, mint fecskéi és gólyája, melyek tőle délre idegen tájékra költöznek. - Én maradok - így szól -, mint hív barát. - Bár velök mennél te is, hitvány! - felel a gazda. - Hűséged nekem teher; mert csak szemtelenséged tart körültem, hogy pusztíts.
Szomorú a hűtelen barát; de az unalmas tányérnyaló is nem kis teher.
Bacchus egykori mámorában összebeszél a hiú Vénusszal, hogy mivel a poéták többnyire bort és szerelmet énekelnek, ezentúl velek mind a ketten magok kezére verseltessenek anélkül, hogy az akaratos Apolló kegyére kelljen lesniök. - Nem pótolhatja-e ki nekik hegyalja nektárja Aganippét, s szépeid a gráciák kegyét? - így szól a szerelem istenasszonyának. - Ám legyen - így szól mosolyogva a lant Istene, hallván az összeértést; - de megbosszulom a bitangolást. - Verseltek poétáink; zengtek a húrok bortól és szerelemtől: de ím, Apolló szűkebb lévén malasztjaival, mint valaha, mindig vízízűbb leve a bor dala, s tüzetlenebb a szerelem éneke.
Ekkor vala az, hogy Vénus unalmában megtiltá hattyúinak az éneklést: - Mert körültem - úgymond - minden szerelmet lélegzik, s ti is majd szerelmet danolnátok, pedig eluntam a poéták örök szerelmes finnyogásait hallgatni. De hogy egészen meg ne fosszalak tulajdonotoktól, énekeljetek halálotok óráján, mikor kisebb gondotok is nagyobb lesz a szerelmességnél.
Arisztotelész egy tömérdek kidöntött fát mutata az alexandriai kertben Nagy Sándornak: - Nézd, eme vastag élő gyökerek tartották a földben a fát vész, szél és zivatar ellen; ezen apró gyökérszálacskák életet adtak neki, melyet a levelek a levegőből szítt nedvekkel segéltek; a kedvező időjárás virágot, majd gyümölcsöt aggatott reá: s ím - most egy fejsze a százados fát ledönté. - S ki meré ezt tenni? - kérdi összevont szemöldökkel a hódoltató. - Én akarék egy tükröt tenni elődbe, király. Nézd, a vastag gyökerek a fejedelem s ország nagyjai, a gyökérszálacskák a földmíves, levelek a kereskedés és kézi mesterségek, kedvező időjárás a bölcs kormány, a virág szelíd békesség, a gyümölcs a lakosok boldogsága. Sejted-e, mi a döntő fejsze? a gyászos háború ez, király, melyet te, csak kényből pusztítva, hordozol, s hány szép fa gyökerére vetél már? Most a szkítákra indulsz. Maradj, kérlek, itt városodban, s magad meggyőzésével mutasd meg, hogy több, mint nyert csaták teszen naggyá. - Érdekeltetve hökkent meg, de mégis tovább mene a hiú, a hajthatatlan.
Ez az igaz képe a csapodár tányérnyalónak.
Sas szárnyalt el a tüzes csikó felett. - Óh, bárcsak nekem is egykor szárnyaim lehetnének, éjszakról délig, s keletről nyugotig hasítnám a levegőt! - Hadd el, fiam! - szól az anya - egy ősöd volt valaha szárnyas, a jámbor Pegazus, azt is halálra lovagolta a sok bitangoló.
A varjak és szarkák számos verebekkel kergették a baglyot. - Ugyan hogy nevezhették ez ocsmányt, e gyávát, mely egyszersmind a napfénytől is borzad, bölcsesség madarának? - ezt kérdé a szarka. - Mert mindig komor, s keveset szól - felel a varjú.
Egy majomcsoport égő tűzrakásra talált, melyet emberek hagytak az erdőben; örvendve tombolt körülte; de rárakni s azt új fával éleszteni elfelejtette. Mi lett belőle? pislogott egy darabig a szeretett tűz, de lassankint elaludt, búsan sompolyogtak el helyéről a gyáva majmok.
- Kedves pengém! - így szóla háladatosság hevével kardjához az ősz vitéz. - Itt pihenj, szobám falán függve, csendes nyugodalmadban. Gyakorta megmentéd éltem az ellenség csoportja közt, csorbákat kaptál védelmemben, most már csak az idő és a rozsda emésszenek halkan boldog pihenésed századjain! - Sebeiben csakhamar elhala a vitéz, fia pedig a vaskóból - dohányvágó kést csináltata.
A házi ebecske egy éjjel unatlan csevegett a tornácban. - Mi baj van? - így szól a kimenő gazda hozzá. - Biz én magam sem tudom, gazdácskám - felel a kis mopsz. - Hanem hallom, hogy a nagy komondorok a helységben ugatnak. Ők tán csak nem tennék ezt ok nélkül.
Helyes! éljen! igazán beszél X úr! nem engedjük! szokott hangok a gyűlésekben, s ím az oka.
Az ökör az oroszlánnak státus-szolgálatára ajánlá magát. - Szarvaid tetszhetők - mond a király -, de nincs vitéz bátorságod hozzájok. Lábaid izmosak, de sem rúgsz, sem szaladsz velök. Hátad nyereg alá széles, fejedben pedig kevés a fortély. Menj vissza, barátom, s vond békével jármodat; mert csak vastag nyakad s izmos szügyeid használhatók.
Ki-ki csak azon talentummal kereskedjék, amellyel bír, s kivált a szegény hazának ne ártson azzal, hogy igen kíván használni neki.
Napkeleten egy nevezetes fejedelem oly szerencsés volt, hogy két barátot bírhata. Boldogsága érzése már arra bírta, hogy oszlopot állíttasson a boldogító barátságnak, amidőn az ellenség tartományiba rontván, ezeket elpusztítá, magát pedig rabláncra fűzé. Mit cselekvék itten a két hív barát? Tán új sereget gyűjtének a király szabadítására? vagy kincseiket ajánlák váltságáért, s remélhetni, hogy vigasztalák az otthon búslakodó özvegyet? Korántsem tevék ezeket. Az egyik, kit a fogoly fejedelem nagy polcra emele, megmaradt kincseit ragadta magához; a másik egy fiatal, deli ifjú, a szép királyné szívét csábította szerelmére. Kiszabadula sokára az elárult fejedelem, s a barátság oszlopát fel is állíttatá. Vajon kitalálnátok-e, kedves olvasóim, minő ércből? Megsúgom: sóból, mert ezen ásvány, úgymond, szép tiszta időben kemény s vidor csillogású, a komor, nedves időben pedig megereszkedik.
A juhász juhait úsztatta. Sok munkájába került nekiugratni őket a folyónak; míg végre a kolompos után az egész nyáj megerede. - Úgye, nagy a tekintetem a nép előtt? - így szól a kolompos hiú gőggel a juhászhoz. - Az ám, gyáva, kolompodnak - felel ez. Akkor más kosra köté kolompját, emez után úsza a nyáj vissza.
Nevetem azoknak gőgjét, akiknek a hivatal ad díszt, s nem ők ennek, s mégis eléggé hiúk, ha mások hajlongnak előttök, elfeledni azt, hogy más a hivatal, más a személy!
A nyest beszélgetésbe ered a rókával: - Bizony csak nemes állatnak kell nekem lennem, szomszéd, hogy annyira kapnak a vadászok rajtam. Óh, itt e vadonságban, ki is volna képes megismerni érdemünket? - Az igaz, hogy a vadászok ezt jobban ismerik - felel gúnyos mosollyal a ravasz -, mert bőrünket lehúzzák, magunkat pedig a hóra vetnek ki.
Beh sok uracskának, aki előtt hajlong a pórság, köntösére van varrva az érdeme.
Ősszel egy darucsapatot a legöregebbik vezérle. Folyvást, de halkkal halada az ék, s az ifjabbak békétlenkedni kezdének a tunya késedelmén. - Eressz engem az élére, bátya! - így szól végre a legtüzesebbik köztök. - Tél vége vett így bennünket haza. - Átveszi a kormányt, s villámsebességgel hasít előre az utazó csoport; de kevés idő múlva lihegni kezd az ifjú kormányos, tüze lankadni, s tikkadó melle fulladozni. - Vedd vissza, kedves bátya, a vezérlést! - így rimánkodik bocsánatot esdekelve.
- Látom én, hogy csak friss, tüzes tettre való az ifjú, a hosszas kitűrésű munka kormányán pedig tapasztalt öreg üljön.
Egy szegény tudós elmélkedésekbe merülve hevert a kert füvében. Éhség és ínség az éjjeli szorgalommal sápadoztak orcáin. Egy vakondok közel hozzá fekete halomra túrta a földet. - Mit turkálsz ily keményet, jó állat?
- Élelmemet keresem a földben, melyet benne mindenkor feltalálok - felel a földtúró.
- Ugye? - ez ötlik a Minerva éhes fiának eszébe - nem köz anyánk-e a föld, s ha én is turkálgatom, nem adja-e meg inkább élelmemet, mint e háládatlan észkínozás?
Szántóvető leve, s nem bánta meg soha az elpártolást.
Tisztelem a tudományokat; szent szikrák ők a gyáva agyagban, ég, föld hódol uradalmaiknak; de ha az ekevastól vagy műszerektől kezeket lopnak el anélkül, hogy főket nyernénk velek, s így magok bitangoltatván, növendékeiket sóvárogni késztetik - neheztelek.
A Homér békái harchoz készültek az egerek ellen, s a tekenős békáktól páncéloknak kérték teknőiket. Nem bírta egy is e nagy lomot. Jobb lesz a csigahaj, mondanák; de ezt csak fejekre illeszthették, s látásokat elfogta. Nincs más mód - mondanák némelyek -, tanuljuk el a sebes futást a patkánytól, úgy elillanhatunk, ha szorul dolgunk. - De barátim - így szól egy gém a tó széléről hozzájok -, kérjétek el inkább a rák ollóit s kígyó fullánkját, hogy jobban árthassatok az ellenségnek; higgyétek el, amely sereg már a harc előtt védelemről gondolkodik, félig meg van verve.
Phaëtont elragadván a nap lovai, s ízekre tördezvén a lángszekér, Jupiter az égiek zsinatjában azt tanácslá, hogy ezentúl a csendes szamarak hordozzák a napot. - Mit gondolsz, jó atyám - szól a bölcs Minerva -, nem elég, hogy az alvilágban sok főhelyeken ragyognak, még a felvilágban is ők világítsanak?
Két veréb a sasról beszélgetett a háztetőn. - Azt mondják róla - így szól az egyik -, hogy a felhőkig is felszáll. - Azt ugyan nem hiszem - mond a másik -, mert én is tudom, mennyire emelkedhet egy madár, próbáltam a minap. - De én, úgy tetszik, láttam is - szól ismét az első -, hogy egy borult, nyári napon mennykövet hoza le orrában az égből.
A nagy elméket vagy magokhoz mérvén alacsonyítják le a félszegek, vagy vizsgálás nélkül bután imádják az ostobák.
Hányszor nem vétetik a nagy nevezet szerencsés helyett. Azt, akit a szerencse ölén imádunk, szerencsétlenségben kikacagni szokott dolgunk.
Egy muzsikus, kinek minden vagyona hegedűje vala, mívészi utazást teve. Magános andalgásai a violinon mesteri fogásokból állottak, de számos hallgatók előtt csak gyáva nyiszorgásokat ejtett, s fülsértő hangok untatták azokat. - Mi dolog ez? - kérdi őt egy pártfogója, ki a művész ügyességét jól ismerte -, hogy te magános szobában virtuóz s ily szép társaság előtt hitvány cincogó vagy? - Uram - felel szégyennel a muzsikus -, ha hallatom magamat, a szemem mindig azon jár, ha nyújt-e valaki valamit, az eszem pedig azon forog, melyik szükségemet töltsem be elébb szűk keresetemmel.
A kényes szép mesterségek a szegénység ínségei között, mint a virágok a kopár sziklákon, nem verhetnek gyökeret.
Így vannak a csekélyek a nagy hivatalokkal.
Ki kereste volna az ólseprő istenben a fortélyt, az asszonyisméretet?
Jó hazám, be soknak súghatnád ezt fülébe.
A veréb merészen ugrosott a vadász előtt, s rajta szemtelenségével mintegy packázni láttatott. Semmit nem ügyelve reá, hagyta el a Nimród unokája. - Bizony, nagyra vetetted fejedet, barátom - szól hozzá a fűben meglapult fogoly -, én e merészséget sokért nem tettem volna. - Neked nem is tanácslanám - felel a csiripelő -, de nekem annak érzése ad szívet, hogy nememből csak sor ér egy töltést.
Öngyávaságának érzése s hogy valaki bosszújára méltatlan, beh sok embert vezet szemtelenségre!
A fülemile az erdőben bájoló hangokat csattogott a sűrű gallyak között.
- Mit töröd magadat hasztalan, széptorkú? - így szólítá meg őt a velyhe. - Itt nem érti, sőt nem is hallja éneked senki. - Ám legyen úgy - felel a kis éneklő -, hidd el, gyakran szintoly gyönyörűség énekelni, mint hallgattatni.
Ez az oka, jó olvasóim! hogy mi is írók, vagy olvastatunk, vagy sem - írunk.
A csigának eszébe ötle, egy felhőkig nyúló bükket megmászni. Minekutána két hónapot tölte a lassú haladásban, a fa derekáról visszapottyana a jámbor. - Már látom - így kiált fel -, hogy a hirtelen munka sohase volt jó!
Ortodoxok a magyar nyelv mívelésében, nem tartatok-e ti is az én csigámmal?
Ha ez különben volna az embereknél is, ki merne szatírát írni?
Az unalom még inkább elunta magát, mint valaha, s ásítva útnak eredt. Betért a kereskedőhöz, de ott a házi baráttal, a gonddal meg nem fért. Beköszönt az uzsorás fösvényhez, de onnan a senyvedő bú kicsukta. Majd a mezei parasztot látogatá meg, azt vélvén, hogy a nála lakozó békés nyugalomban testvérére akad, de ottan a munkás szorgalomtól meg nem pihenhete. Visszakulloga tehát ismét a nagy városokba, s ott pompás palotákba vevé lakását, a ledér vígsággal abban egyezvén meg, hogy felváltva játsszák ezentúl bennek szerepüket.
A farkas irigylette az oroszlán vitéz hírét, s alkalmatosságra lese, megvívni vele. Talált s dühösen rohant reá: akinek körmei közül vérbe fagyva csak alig menekedhete meg. - No, hogy viselte magát az oroszlán? - kérdi a gúnyoló róka tőle. - Bizony, derék legény - felel fogasi -, alig bírhattam vele. Bojtos serénye nagy védelmére vala, de csakugyan megfojthattam volna, ha szerencséjére eszembe nem jutott volna, hogy a húsa úgysem ehető. Eleresztettem tehát, s egy csikót vágtam le.
Beh sokba kerül nekünk megvallani azt, hogy más derekabb nálunk.
A farkas oly bájecsettel festegeté a kutyának a szabadságot, hogy azt reábírhatá végre az őt követésre. Már mentek, amint a majoros kutyája után füttyentett, melyre ez fogadását felejtve fordult meg, s törte magát urához vissza. - Hm! Úgy látom, a szabadság nem mindennek való! - így mormol utána nézve a farkas. - Immár én csak inkább szeretnék magam füttyenteni másnak.
Egy paripa nyergestől együtt elszabadulván, az erdőnek szaladt. Ott egy fa tetejéről a nyeregbe szöke a majom, s a kantárt megragadá. - Téged hordozzalak-e, állatok csúfja? - így szól a büszke csődör. - Aki uramat is csak kényszerítve hordoztam? - Dühösen szökellve iparkodott lehányni ülőjét magáról. - De barátom - így szól egy elmenő róka hozzá -, akit már egyszer nyereg alá fogtak, hitvány majom is lovagolhat azon.
Egy tónak lakosai a harcsát tették meg magok között bírónak. Okosan! Ítéletei rendszerint ily formán estek: - A bűnös elkövetett tettéért méltó, hogy torkom által múljon ki a világból.
A szamár elordította magát. - Eső lesz-e vagy szél, jó szolga? - kérdi a juhász tőle. A füles semmit sem tudván prófétaságáról, oly képet csinált urára, mint aki éppen prüsszenteni akar. - Márhogy idő lesz, gazdácskám, annyit mondhatok - felel végre bölcs komolysággal a juhásznak.
Ezen kurta meséből a tanulság ez: hogy mindent készebb az ember megvallani, mint tudatlanságát s nem értését valamihez. Sok pythiai kétértelműséggel, több bölcs hallgatással vágja ki annak gyanújából magát.
A fiatal vizsla fennen kérkedék anyjának, mit tanult azóta, hogy tőle elvált. Ügyesen fitogtatja neki mesterségeit.
- S mi a jutalmad? - kérdi ez.
- Ha jól viselem magamat, nem bántnak.
- S ha rosszul?
- Ütnek.
- Úgy, édes fiam - mond szánakodva az anya - tanultabb vagy ugyan, de jóval is ostobább, hogy uradtól el nem szöksz!
- Van-e jobb gyomor az enyimnél? - így szól a gólya, mohón falván fészkében az ocsmány kígyót és békát. - Alighanem jobb a gazdánké - felel a fecske. - A feleségét más szereti; ő tudja, s csak vállat vonít.
Az oroszlán egy terepély fán nagy zsinatot hallott. Az újságkívánás alája csalta, s ím, a madarakat rajta gyűlést ülve találja. Lesi a csevegőket, s az érthetlen zajgásban gyönyörködvén, sokáig vizsgálja a szólókat, és hallgatókat. - Hm! - így szól végre mosolyogva - látom én, hogy mások gyűléseiben is csakúgy van a dolog, mint nálunk, hogy a leghitványabbak fecsegnek legtöbbet, s tőlök nem is szólhatnak az okosabbak.
Egy nemes származásában kevélykedő, de üres szívű s fejű, gőgösen sétálgatott folyosóján fel s alá, s hetyke kényből nyugovó házi ebét megrúgta. - Ne bántsd, gazdám, a kutyabőrt! - morog felköltében a házőrző. - Ez takarja minden kincsed, becsed, érdemed.
Mily tűrhetetlen a kevély gazdag! minden érdeme a vagyon, s ennek mértéke szerint becsül másokat is.
Gazdag torokban ritkán találsz a mai világban színetlen könnyeket az örökösök szemeiben!
Sok patrónus így vonja meg kegyét folyamodójától; sok fél az árnyékoltatástól, több gőgös, de legtöbb az irigykedő.
Fogjunk kezet, jó udvarnok! A meseírót is elég gáncs éri, hogy itt szunnyadókat költöget, amott biztosan kér némelyeket, hogy kifordított zsebjeiket dugják be.
Egy kacsa és egy tyúk holtig barátságot esküdtek a szűk udvaron egymásnak. Csakhamar magot szór a szolgáló az aprómarhának, s a két új barátné mérgesen civódik a szórt szemeken egymással. - Asszonyaim! - kiált mosolyogva a kakas. - Másszor a barátságot csak a magszórásig kell esküdni.
Akkor válaszd a barátot, midőn hasznod az övével összeütközik, s ő megállja a mezőt.
Egy fontoskodó uracska képmeresztésekkel kérdé tőlem: miért tudék meséket, s éppen bohós meséket írni? Ezt felelém neki:
- Uram! én gazdaember vagyok; búzácskám, borocskám szépen terem; de hogy sem adhatom el, s közpanasz gazdatársaimnál is, hogy nincs áros a föld termésére. Sokáig csodáltam a dolgot, mert a népesedés országunkban - hála az egeknek! - szépen nevekedik; a termőföld pedig csak a régi maradt. Forrására mentem a rossznak, s úgy találtam, hogy ennek a csekély consumtió, ennek ismét a rossz és lassú concoctió, végtére ennek az átkozott fontoskodás az oka, melynél fogva egy biztoska is szégyenel már ma közönségesen nevetni, nem mondom, a rázódásig kacagni. Minthogy pedig a nevetés - ide értem a bajusz vagy puszta orr alá való mosolygást, kucogást, kacagást, hahotát; de semmiképpen nem azon kacajokat, melyekkel a nagy urak sületlen elmésségeiket kényteleníttettünk megtisztelni, s a gyáva gúnymosolygásokat - orvosink oktatások után, délelőtt jó succus gastricust, délután jó chylust, s ezek együvé fogva jó gyomrot, jó concoctiót és így nagy consumtiót okoznak: tehát magam hasznáért és a közjónak előmozdításáért - arra adtam magamat, hogy nevettető meséket írjak, hogy így szánható fontos uracskáink is, két szem és négy fal közt, kikacaghassák gyomruk javára magokat.
Az én uracskám igen megelégedett spekulációmmal, mert amint későbben megértém, ő is azon számos ezerek közül való volt, kiknek hivatalbeli tisztek és világi nemes elhatároztatások - a concoquálás vala.
- Ti, igazán ti, vízi tollasok élitek az aranykort! - így a sas a gémnek és hattyúnak. - Köztünk, erdei madarak közt, irigység, viszály s örök harc dúlnak, míg ti békés nyugalommal tanyáztok egymás szomszédságában. Óh, ha fajotok lehetnék! - Oka ennek az - mond a gém -, hogy ti erdeiek egymásból éltek, mi pedig víziek a köztóból, s minthogy fáradsággal kényszerítjük ki belőle élelmünket, nem érünk viszálykodásra.
Falu és mező boldog lakosi! ím tekintsetek, ha kebleteknek is sajátja az, ami sorsotoké, e tükörbe, melyet mutatok.
Uramfia! mit álmodtam az éjjel! elvesztettem a kalapomat, s helyette egy - csörgősipkát találtam. Nem vagyok álommagyarázó, de tartok tőle, hogy szegénylegény létemre - gazdag feleséget találok venni.
A fiatal szúnyog mint énekesné, mívészi úthoz készült, mint szokás az ily utazásokban, jó idegen vért szívogatni. - Lányom! - szól az anyja hozzá. - Vedd útitársul ezen áttapasztalt tanácsom: ahol kicsiny a szérű, nagy a konyha - sok a gyermek és szűk a kamara - fiatal az asszony, öreg az úr - sok az innep, kevés a dolog - ha sok vendég, sok suttogás - cifra cseléd és sok éhes kopó - az ily házaktól haladj tovább; mert ám jó vért nem szívsz azokban, s tarthatsz tőle, hogy az álmatlan éjeken halálos pofokat legyentnek fejedre.
- Hagyd el, bátya, azt a tilinkót, kiment már az a módiból! - így szól Apolló Pánhoz. - Nesze, itt a kobzom, akár hárfám, mindegyik nemesebb hitvány sípodnál! - Már jó fiú! én a gulyámnak muzsikálok - felel a pásztoristen -, e pedig tilinkóhoz van szokva.
Minden írónak megvan az ő közönsége!
Egykor tudni vágyott a sas: melyik tollasnak van legszebb szava? s ennek megbírálására gyűlést hirdetett. A nemben, hangban atyafias varjúság számos szavazatával s tekintete után, a holló lőn diadalmas. - Én csak azt vélem - súg egy őszinte csíz a darunak -, hogy fülmilénknek csakugyan szebbecske a szava. - Hm - felel a nyakas madár -, hidd el, barátom: hogy az oly piciny madárnak, melynek se testében tekintet, se szárnyában, orrában erő - szava sincsen.
S úgy is lett! A fülmilének nem leve szava a gyűlésben, de annál szebb s hangosabb az erdőben.
Egy tóban, szerencsét várva, veté meg hálóját a halász. Biztosan sétála feléje a gólya, s így szólítá meg: én régen kurdászom a tavat, benne soha egyebet kígyónál és békánál nem vevék észre; ne töltsd itt hiába napod, ballagj halasabb tóhoz, jóember! - Mosolygott a halász, ki szinte régóta esmérte a helyet, s a gólya csodáltára vickándó halakat vont hálójával ki. - Te csak kígyót, békát leltél itt, jó madár! - így szólott -, mert csak azt kerestél, s szemed, vágyad csak ezeken függött!
Az agárszuka először vitte ki két kölykét vadászni. Katángkórót hajtott fel ezek előtt a szél, s a tüzesek, nem ügyelve anyjok intésére, űzték azt. Lihegve tértek volna anyjokhoz vissza, amint közelre egy nagy sas röppene fel előttök. Hevesen eredtek, a csalatkoztak ez után is, s reptét futásokkal a lankadásig követték. Fáradtan kullogtak most már anyjok mellett, amint a nyúl előttök felpattant. Űzte a szegény anya, mint űzhette, de hanyatló öregségét fáradt fiai nem segélhetvén, elszalasztotta azt. - Lássátok, fiaim! - így feddőzék az öreg. - Így van az, ha korán elenyelgitek erőtöket, aztán az igazi vadra nem jut erő és gyorsaság!
Ifjak, ti egy generáció reményi, értsetek!
A gólya Pest és Buda felett vette repülését, s egy tornyon megülepedék. - Pompás egy pár város! így kiált fel szétnézelvén mindenfelé; be sok gólyafészek elférne kéményein!
Ki-ki a maga módja szerint; némely utazó megtérvén hazájába, peregve tudja előadni: melyik fogadóban evett jól, s olcsón - másik: hol szebbek s nyájasabbak a lánykák, vagy rakottabbak a phárao-asztalok. Ki-ki a maga módja szerint!
A félénk szokott büszkén fenyegetőzni, s a vitéz szájú rendszerint poltron szívű.
Azon volt egyszer a szó a négylábúak között; ha vajon az elefántot a rangos állatok közé kelljen-e számítani? Kezdék nehányan erejét, bátorságát s nemes tulajdonát emlegetni, de a többség: kis állat biz ő, úgymond, minden jelessége mellett is, mert csak növénnyel él, s nem ragadoz.
Nem így ítél-e rendesen a história, s utána a pórság?
A gyermek egy rostát forgatott kezében, melyet apja éppen a vásárról hozott. - Óh apám! ezt nem nézted meg jól - így szól a tapasztalatlan. - Hiszen csupa lyuk ez! lesz bajod, míg befoltozgatod! - Édes fiam! - felel az atya - éppen az a rostának minden érdeme s használhatása, hogy lyukazatokkal bírjon, melyeken búza közül a szemetet átereszthesse.
Bölcselkedők! mosolyogjátok a gyermeket? de nem vagytok-e rokon balgatagok vele akkor, midőn a világból az erkölcsi s állati rosszakat kiűzni óhajtnátok? Rosszal váltva jó a világ s az élet benne!
Higgyétek el, barátim, nem azonegy a tanács minden szájban. Tapasztalám, hogy nyer fontban és sikerben, amint adója nyert hasban, testben és hatalomban.
Yorick, amint érzékeny utazásait tevé, befordult egy mulató kertbe. Csoportokba álltak, sétáltak, ültek az emberek benne; de kivált egy csoport egészen magára vonta az utazó figyelmét. Kivévén egy ifjat, a többi talpig gyászba volt öltözve. - Egy éltes asszonyságnak, borzasztón forogtak völgyeikben szemei, száját kínos görcs rángatta, s olykor olykor hevesen látszott fájdalomszavakra fakadni. - Ez bizonyosan a bánatos, a kétséggel vesződő özvegy lesz, gondolá Yorick, ki jól távol esék a csoporttól.
Egy fiatal asszonyka kendőjébe borulva zokogott, s ültéből fel-felpattanva szólott, kendőjével hadonászott, majd ismét zokogásra borult le. - Ez szerető leánya lesz a megboldogultnak, így vélekedék utazónk; szegény! még Biblisként könnypatakká sírja magát.
A két férfi hevesen beszélt, majd egyhez majd máshoz fordulva járt, hadazott keze, lába mindkettőnek, vonaglón kulcsolódtak össze az egyiknek öklei, a másik pedig fogat csikart - Istenem! - így kiált fel Yorick, van ezeknek bajok a fejérnéppel, míg vigasztalást önthetnek roncsolt szíveikbe, vigasztalást, mely nélkül, látszik, magok is mint szűkölködnek.
A színesruhájú körül-körül ugrálta a csoportot, majd fütyölt, majd izmos pipáját potyogtatta, majd ruháját simogatta, s olykor-olykor ebét caprióloztatta. - Ah, Isten bocsásd bűnömet! - sóhajt Yorick, ez bizonyosan az orvos lesz, ki az urat expediálta!
Bizony, jó Yorick, négy fal közt sok ilyen csoportocskákat mutathatnék én neked egyszer-másszor hazámban is!
Veszélyes nyavalyával küzd Finkey. Néhány napja, hogy mit sem eszik, fűtött szobában nem lehet, éjjel nyugtalan álmai hánykódtatják, nappal sápadtan, mint váz, embertől szilaj szemekkel lopódzik a járatlan utcákon keresztül, vagy otthon zárkózva sóhajtoz, s átkozza a világ folyását. Megszólít sokakat, s írt, szert kér nyavalyájának, kutatja az orvoslót, de hasztalan! nem adja magát senki a kétes kúrára, mert Finkeyről tudják, hogy makacs beteg, s ő minden tagadásra fogat csikar. Most pisztolyt ragad, gyilkot hegyez, mérget kever, kötelet fon; de ah az élet édes! s hány patika áll a világban, melyekben lenne bizonyos orvosság, csak kaphatná! Az aranyfonalú remény biztatgatja, s lerakatja a világbezáró kulcsokat, s betegünk - újra nyög, búsong, átkozódik. - Keserves sors! kétségszülő ínség! -
Ah, képzelem mint szánjátok a jámbort, szépjeim! könnybe borul szép szemetek, részt véve dobog lágy szívetek! - De édesim? Finkey barátom nem szerelmes ám, se nem lépedugult, éppen nem víz- vagy szárazkórságos - csak pénze nincs, s adós!
A medve nyúlt ágakra mászott vadkörte után. Egyike nem bírván vaskos termetével, letört, s magával vitte le mackót is. Minthogy egyik lábát kificamítá, mozdulatlan feküdt esése helyén, s az állatok gúnyosan kacagták a tehetetlent. - Csudáljátok leugrásomat ugye? - így szól azonban gúnyolóihoz. - Higgyétek el, gyomromból meguntam már a fajárást, kivált, hogy rajta imént tövis ment a lábamba, s szinte úgy jól esik már egyszer ide le - pihennem.
Ezen szavait mackónk bizonyosan valamelyik kimaradt tisztviselőtől lesé el.
A túzok azt javaslá egykor a madaraknak, hogy futni szokjanak. - Lessük által - úgymond - e szép tudományt a négylábúaktól, s szárnyaink ügyességéhez kössük a láb gyorsaságát! - Sokan hajlottak, de a nemes sólyom: - Vessétek el - így inti őket - a buta tanácsot, mely nemzetiségünkből kiforgatna egykor, és azt tenné, hogy se földön, se levegőben nem lennénk otthon. Tudom, miért hitegetsz, jó ólommadár! repülni ügyetlen vagy s lomha!
Hasznos a szép idegen példát követni, de megválasztva. Sajátsága van minden nemzetnek s ezt feláldozni a követésben - veszély!
Bárányt orozott el a farkas, s martalékjával ravaszul szökdécselt előre-hátra, balra és jobbra, hogy önnyomát veszíthesse az üldözők előtt. - Istenem! - felsóhajt a nyulacska, egy bokorból lesve az álnokot. - Nekem is így kell fortélykodni, hogy nyomom rejthessem; pedig ő a bűn útján jár, én a légynek se vétek.
Tapasztalásom, barátim! hogy a világban gyakran éri egy sors az ártatlant és gonoszt, s a boldogtalan gyakran vegyül az istentelen sorsába.
Nehéz betegen feküdt az oroszlán. Lábhegyen jártak barlangjában a nemesbek, nem gondolva a gyávák. Ezen utóbbik közt a majom, keveset ügyelt a tehetetlen hatalmasra, s szemtelen csínje arra vetemedett, hogy fakéregből szamárfüleket alkotna a szegény betegnek. - Halállal büntesd e vakmerőséget! - sürgeték a király hívei. - Hagyjátok, barátim! felel gyengén a megsértetett -, a beteg oroszlán igazán fél szamár!
Ezen mesémet egy gyűlés zúgása között alkotám, hol éppen egy öreg táblabíró ültetett le egy fiatal tisztviselőt.
A borz egy kéregető levelet írt egykor Neméhez, ily formán: Dicső borz-nemzet! kiért buzog bennem minden erecske, erecskémben minden csepp vér, századok óta esmeretes vagy már a négy- és kétlábú állatok között, huzamos alvásodról, mellyel minden állatot múlsz s haladsz; esmeri az egész állatok országa hidegtűrő és gyümölcsgyűjtő ritka tulajdonságidat! de még sok van előtted, nagy nemzet! hátra; Az evet meggyőz famászással, a nyest szőre finomságával, hogy többeket ne említsek. Engem csupán nemzetem fénye s érte lángoló kebelem vonz arra, hogy magamat az ő hasznának feláldozzam. Adakozzatok tehát útiköltségre számomra; én megyek, utazom, vándorlok pusztáról erdőre, erdőről hegyekre, mígnem ellesem nemzetem számára a famászás és szőrnemesítés titkait, s azokat meghozhatom nektek.
Szép rakás eleséget össze adakoztak a jámborok; de hogy az utazó valaha visszatért volna - a história nem említi. Hogy a két titokra meg nem tanította a borznemet, onnan gyanítom; hogy mai napig se mássza a fát, a szőre pedig most is vadásztarisznyának való.
Így a régieknél nyilasok, festők, faragók, írók! De hát mi mostaniak, főképp írótárs urak e tizenkilencedik században! melyik kérdést érdemlenénk előnkbe?
A pulyka, pittyedt veres orral, s kitárt farkkal berzenkedett tojója körül. - Csudás állat! - mond az úr. - Egyébkor se orrod, se farkad úgy szólván, s midőn lakodalmazol, mit nem mutatsz! - Úgy van az nálunk is - mond mosolyogva az asszony. - A vőlegény többet mutat, mint a férj ad, hanem orrot - az igaz, a lakadalom után ereszt.
Két kis erecske, csekély patakocskává folyt össze. - Testvér! - így szól az egyik -, jer, szélesedjünk, öntsünk ki a síkra; ott még tán idővel hajót is hordhatunk. - Maradjunk szűk árkunkban! - felel az okosabb -, ha kiöntünk, elissza a föld kevés cseppjeinket; most legalább csergünk, s ha vizünk zsilipre szorul, még malmot is hajthatunk.
Arany példabeszéd: addig nyújtózz, ameddig pokrócod ér!
A komló egy nemes fajú oltványra futott fel, s ezt elnyomta. - Mily méltatlanság! - szánakozik a kis eper. - Így hagyni téged, jeles gyümölcshozót veszni, és hitvány komló miatt veszni! - Barátom - nyög a fa -, serfőző a gazdám, s annak, tudod, komló az első gyümölcs.
Sok jeles író így van egy részével közönségének. Munkáját elkészítheti a jámbor, ésszel, ízléssel; de bár mindent elkövessen is végráspolyával - észt, ízlést, nem adhat a profanum vulgusnak!
- Honnan koma, honnan? - kiált a párduc a rókának. - A tigristől - felel ez. - Mit kerestél azon vérengző gaz állatnál, ki nem átall gyáva létére a nemes oroszlánnal mérkezni? kérlek, ne gyalázd lealázással nemed. - Hm, - mond a ravasz -, pedig felőled nem rosszul emlékezett, úgy látszik, sokat tart rólad. - Ugye? - szól a meglepetett -, hiszen én se vagyok éppen ellensége. - Sőt, rám bízta - folytatja a róka - megtudni, ha kedvelled-e a friss gazellahúst? egy címert szánt számodra. - Óh, kedves barátom - kiált víg szökéssel párducunk -, menj, fuss, köszöntsd azon jó atyámfiát, szomszédomat, s mondd, hogy ha az oroszlánnal leend ügye, övé segélyem, erőm, vérem.
Így köttetnek rendszerint barátságaink, így szövetnek ítéleteink mások felől. Ha valaki bennünk érdemet keres s talál, mi is azonnal hajlunk benne azt keresni s találni.
Más mecénás, aki csak ad, más, aki maga is érti, miért és kinek ad.
A szerencse új emeltjeit rendszerint gőg puffasztja, azon nemes kevélység helyett, mely velek nem született.
- Ne menjünk oly őgyelegve, járjunk begyesebben! - mond az öszvér a mellette menő csikónak. - Majd azt vélik, szamarak vagyunk. - Neked szükséges hetykén járni - felel ez -, hogy más állatokkal felejtesd rokonságodat, melyet nem messze hagyál; de én nem tartok a félreesmértetéstől.
Egy mecénásom számára, midőn rossz verseit olvasá fel előttem, ezt a mesécskét koholám:
Bosszúsan nézte a szálas cser, hogy aljában a kis mogyoróbokorról gyümölcsöt szed a gazda. - Hát makkomból nem raksz zsebedbe? - így szólítja meg epésen. - Nem, jó fám - felel az úr -, makkodat sertésemnek hagyom; hanem ha házamhoz oszlop vagy gerenda fog kelleni, majd megkereslek.
Nevetséges azon fuvaltságok sok öreg tisztviselőnek, melynél fogva erősen hiszik, hogy halálok vagy elmozdíttatások, kipótolhatlan leszen. Izmos fiatal által gyakorta még nyer a hivatal, friss erőgyorsaság s munkás hév lépvén az unott tehetetlenség helyébe.
- A macska közénk vágyik! - mond a párduc a nagy állatoknak. - Hitvány állat s hívtelen! - mondának némelyek. - De törlész és tréfás - szól az oroszlán -, prédafalás közt jókat kacagunk rajta, s még annál édesebben, hogyha köztünk forog, majd fontoskodni fog, mintha ő is rangos állat volna!
A fuvaros megrakta már szekerét, hámzott lovait kivezeté óljokból, s kis ebe örvendő csevegéssel cikázott azoknak orruk előtt. - Örvendjetek, bátya! - így szólítja meg ez a gyeplőst. - Be szép lesz világot látni, friss mező illatját szívni az állott ólszag helyett, ismérkedni sok vidékek hámosival, s különféle rétek füvét harapdálni. - Te örvendhetsz - felel a ló -, mert víg szaladozás, ürgézés, falatozás közt telik utad, s ha fáradsz is, terhünknek szöksz fel a szekérre; de én búsan tekintvén a feltornyozott fuvarra hátra, tartok tőle, hogy ostor fogja ébresztgetni, s erőltetni majd gyakran lankadó erőmet.
Az eb példázza azokat, kiknek őseik izzadván a kincsért és tekintetért, utánok könnyen élik világokat, s félvállról mosolyogják azokat, kik az élet terheiből erőset emelnek.
A csókának eszébe ötlék recenzeálni és kijelelni a jelesb madarakat. A munka nem vala könnyű, mert csókánk nem tartozván se harcos, se dalos se másnemű jelesbekhez, nem érte a dologhoz. Habzás és tusakodás gyötrék a szegény bírót. A holló és varjú, úgymond, atyafias velem, a rigó fekete, mint én, a vércse fiamat orozhatja el, az ölyv magamat mejjeszthet meg, a galamb egy fán költ velem, s a szarka nyelvétől mentsenek egek! - Kijelelte csókánk a jelesbeket, de a madárság ezt mondá reá: utánad ugyan jó koma, senkit se tisztelünk!
Egy tehetősebb parasztnő, férje otthon nem létében úri vendégségre hívta meg szomszédnéit, s kávét főzött nekik. Nem tudván főzése módját, csak mint babot tevé azt fel, s főzé, míg puhulását nem sejté. Rágja a szomszéd-, koma-, sógorasszony, s lesi azt a jó ízt, mely urak kedves italává tevé. Végre kifakad az egyik: - Már, néne! ha urak nem innák, én ugyan eb a lelke kávéjából, meg nem innék egy kanállal, egy rúgott borjúért!
Ugyan nem így vagyunk-e mi a módi - a nagy urak számos bohóságaival?
Egy fösvény fuvarosnak szokása volt a nehéz úton magának is tolni a kocsit; éppen ezt tette egy hegy meredek oldalában is. - Kevés segítség, jó gazda! - így szól hátra a rudas. - Abrakot adnál inkább nekünk többecskét, erőre kapván, majd elvinnénk mi szekeredet magunk is.
Nagy urak! ha csak a szerencse e részben is nem fecsérlett rátok, mecénások legyetek inkább, mint csekély írócskák.
Cseresznyefán vendégeskedett egy seregélycsoport. - Ah, jertek, jertek! - így szól heves lobbal egyik kémje. - Én láttam itt közel dicső gyümölcsöt, amilyet sohase csipkedtetek; messziről is kívánatosan piroslik a madár szemébe. Elcsalja a sereget a nem messze álló - berkenyefára. Kíváncsin csipkedi a seregélység a gyümölcsöt, de a fanyart, a keserűt, bosszúsággal hagyja ott. - Barátom! - mondának a kémnek - elébb megkóstold, amit jó madaradnak dicsérni akarsz.
Hány munka kiáltatik, trombitáltatik ki, amelynek csak a szerzőjét esméri a trombitás!
Egy kis úrnak makacs kedve jöve háza szűk környékén angolkertet formálni, s kertészének kiadá a parancsot eránta. Ez tett, amit tehetett s nehány hétre, megérkező urának mutogatja munkálkodásait. - Még sok hibázik benne a Dégi kertből! - szóla az úr. - Fog is - felel mosolyogva a mívész. - Bajos, midőn az angol kertet formálót mindenünnen sövény szorongatja!
Mélyebb ezen mese titka a Fáraó álmánál, s tán csak rajta is hagyom a leplet.
Esmerek több ily nemes hevet is a szép tudomány eránt!
A pávát legszebb madárnak dicsérték barátnéi, s mint rendesen, ő maga volt az első, ki hitelt adott. - Bár így hinne veletek a többi madárság is! - szóla esdeklő hiúsággal a dicsértetett. - Hm, tolladról szó nincs - mond egy öreg póka -, azt csak ki-kitárogatni kell - de a lábad, a lábad! - Én azt vélném - szól a kácsa -, hogy mi barátnéid úton-útfélen, kiáltva és suttogva magasztalgassuk a többi tollas lába rovására, nemigen szépecske lábadat, s csakhamar ki-ki a szárnyas seregből inkább fog hajlani azt hinni, hogy önszeme káprázik, mint hogy a lábad csúnya.
Használt eleinte e tanács a pávának, de amint a jelenkorban tudjuk, az igazságos maradék csakugyan oda tére vissza, hogy a páva tollai gyönyörűk, de a lába - ocsmány.
- Nem gondosan választád ki lakásodat, szomszéd! - szól a béka a pisztránghoz. - Húsod jó, érte sokan törnek reád, s mégis a legtisztább vízben szeretsz lakni, hol szabadon lát minden ellenség. - De én is látom ám őt - felel a pisztráng -, s kikerülhetem incseleit.
Inkább tíz nyilvános ellenség, mint egy alattomos rosszakaró. Kivált az, aki barátodnak színli magát, s titkaidhoz simul, vagy kiles, hogy ártson, kikérdez, hogy rágalmazzon - veszélyesebb a pisztolyt szegzőnél!
A biztos önkebelébe nyúlt - s nem bántotta ebét.
A férfi állandóbb-e vagy az asszony? örök kérdés, örök vita, örök kétség!
Úgy van! az okosság nem győzheti, a sors csapkodása nem alázhatja, nem törheti azt meg. Bukhat a kevély gőgös, süllyedhet, s nyomoroghat szinte az életunásáig; de gőgjét feltartja, mint a fűbe simuló kígyó taréjos fejét.
Az ács gombot teve fel egy torony tetejébe. Taps és örömrobaj közt szállt le a néphez, s esőzött az ettől szórt pénz süvegébe. - Óh, mint féltettelek mester! - így szól könnyedő mellel az ácslegény. - Tudja az Isten, nekem a szokott magosságon felül szédeleg a főm. - Ennek oka az - felel a mester -, hogy nem tudod a fortélyt: ha magosra sietsz, ne azon lépcsőkre tekingess, melyeket már meghágtál; hanem azokon függjön szemed, melyek még előtted hágandók, s így nem fog gyenge főd szédelgeni.
Beveheti sok büszke tisztviselő is ez értelmes ács tanácsát. Amely úr előtt délig hajlongnak, de délután ő hajlong mások előtt - még nincs oka miért szédelegjen!
Hallottam több efféle gáncsokat is, melyek kiáltó magasztalások voltak.
Úgy is lett! csakhamar ollyá leve a szegény férj a háznál, mint a könyvek elein az előbeszéd, melybe tizedik se kukkan, aki a könyvet olvassa.
A rigó eledelt víve szájában, egy büdösbanka esmerőse odújához repült. - Engedd ozsonnámat itt végeznem odúdnál - kéri a bankát -, messze az enyém ide. - De fészkembe ugyan nem szemetelsz - felel ez -, azt tisztán szeretem tartani. - Esmerlek, jó barátném! - mond a rigó -, de ha másoktól annyira óvod fészkedet, annál inkább kíméld meg azt magad s háznéped undok szennyeitől.
Azoknak szóljon ez a mesécske, kik nemzeti játékszínben s közhelyeken féktelenkedvén, bélyegzik nemzetjeket, s mégis azt az idegenektől vakon kívánják tiszteltetni.
Egy oroszlán kölykét ellopták anyjától, s egy úr udvarában kutyaként nevelték fel. Egykor rést veve magának a vad, s visszaszökék szüléihez. Örvendve fogadták elébb ezek, de majd elszomorodtak, lassadán kitapogatván nevelt erkölcseit. - Fiam, fiam! - így ordít búsan az oroszlán atya. - Formád ugyan az enyém, de farkat csóválsz, törlészkedel, legyet kapkodsz, szunnyad szügyedben nemed s erőd büszke érzete - formád az enyém, de hitvány kutya vagy, fiam!
Beszolgál az egészbe minden kör, bármily csekélynek látsszék is az, csak annak csekélységén való tűnődésünk le ne bágyasszon bennünket róla, s annak megfelelni ne restelkedjünk.
Már mi írók, ha siketek, vakok volnánk, csakugyan nem írnánk, sem poétáink nem éneklenének. Mi magunk szoktuk a munkáinkból áradozó gyönyörűségnek leszedni a tejfelét. Köztünk maradjon a szó: akármint gyönyörködjék közönségünk bennünk, de csakugyan legjobban gyönyörködünk mi önmagunkban.
- Szolgálj! - kiált a gazda a komondorának; felállította, ez lezuhant, falhoz támasztotta, oldalt dűlt - egyszóval semmire sem mehetett vele. Szidja, veri ügyetlenségeért; nézd, e kis öleb, úgymond, kifog rajtad. - Bízd csak a nyájadat reám! - kifakad végre a komondor. - Helyt állok én ott, de oda mopszlid lesz gyáva.
Sok vitéz udvarolni nem tud, de bevág ám a quarréba; sok munkás s egyenes szívű polgárja hazájának és királyának csuszamlik az udvarok síkos padozatján.
Nagy csőszöket, cifra csőszöket, hintón kerülgető csőszöket tudnék nevezni ilyeket.
Az ínség és szükség megtörik a nemes negédet, s a kevély erkölcsi princípiumokból is tördelnek.
A medvét így korholták atyafiai: azt halljuk, az embereknél láncot hordtál, táncoltál, s csúffá tevéd tisztes nemünket a kevély ember előtt? - Éheztem - felel mackó -, s rab voltam; szerettelek volna helyemben!
A maczonkai palóc bíró tekintetes ember volt a maga falujában: végzésének, tanácsának rendszerint fejet hajtott nagy és kicsiny, s szava delphoszi szó volt a helységben. Egy nap tanácsot parancsolt a szűrös diktátor; a falu háza az esős időben kiázván fundamentomából, összedűlt, s új építésen kelle tanácskozni. Körüljárják a bírák a romot, lépnek, mérnek, vizsgálódnak, de bölcsen hallgat mindegyik, nehogy eleibe vágni láttassék az öreg bírónak, s mint szokásban vala, ledörögtessék. Végre megállapodik ez, körülötte társai, leüti méltósággal lába eleibe botját, könyökét reája támasztja, megrázza nehányszor előfelé fontolgató fejét, s halkkal ily módon decidál: - Ez, mint látjátok, összedűlt! a romot hordja el a falu, s építsen helyén új faluházat. - Nagyobb erejéül szavának egyet döbbent botjával a földön! - Egymásra néznek a bírák, s vállvonítva hallgatván - consentiálnak. De a falu együgyű kanásza, egyet rántván gombos szűrin, szilvanyeles baltájával a romra ütvén: - Már nagyuram, bíró uram - így szól -, én csak azt valló vagyok, hogy erre a posványra kár a falunak építeni; esztendő ekkorra a sertésem is kidönthetné a faluháza falát; hanem van itt part elég, építsen partos helyre! - Elmerednek a bírák e vakmerőségre, s főt csóválnak, az öreg bíró pedig villogó szemeket nyilazván a bűnhődöttre: - Ki kérdez téged, hitvány sonkalopó! - így dörög felé - nyájhoz, pribék! s pufog a bírói nemes pálca vállain. - A faluháza itt fog állani, mondom, s majd meglátom én, ki mond mást! - Javallást biccentnek a bírák, segítik szidni a kanászt, s rendelést tesznek az építésről. - De komám - mond a betérő öreg bírónak a nótárius, kivel biztos barátságban élt; - a kanász csakugyan nem mondott rosszat! - Úgy ám! - felel amaz - mintha én azt által nem láttam volna, de ha híre menne, hogy a buta kanász hozta észre az okos bírót, végem lenne nekem a faluban. Nem az én számból gördült ki, hogy szárazon álljon a ház, tehát álljon a régi posványban, ha épülése napján összeroggyan is; punktum!
A közügy dolga világszerte az, ami Maczonkán, mert a magunk ügyében egész vagyunk, a közügyben csak rész!
Egy erdőből kipusztult az oroszlán, s a medvét tették meg helyette királynak. Szerencsésen mímelte ez sokakban az oroszlánt, tudott parancsolni, prédára serény, s nem utolsó erejű volt, vitéz bátorsága sem hibázott; de mégis két tetemes hibája elárulta, hogy nem királyságra szülte nemét a természet, tudniillik: ha leereszkedett - a közrend közé vegyült, ha méltóságot meredezett - dölyfös lett.
Figyeljetek ezen ujjmutatásomra, emberesmergetők, s nem fogtok hibázhatni annak megítélésében: ki született nagy polcra, ki nem?
Kérdés: jó gazdaság-e ez?
Képe ez a tányérnyalónak; rágalmazás minden hűsége neki!
Egy festő ezt a tanácsot adá már kitanított fiának: - Fiam! a vakot profilba, a púpost szemközt arccal, a sántát táncolva, a vereshajút sipkába fesd; egyszóval arra ügyelj, hogy festetőidnek testi hibáikat elfedezni törj; de a dölyfös, az álnok, a buja vonásokat bátran meghagyhatod, amint az eredetiben találod őket; mert az egész éltemben tapasztaltam, hogy az ember egy testi fogyatkozást tíz lelkinél inkább szégyenl.
A róka dicsekedett, mennyire megtisztelé őt a medve: a minap, úgymond, látogatására mentem, s egészen kikísért barlangjából. - Tudod-e mi okból tette ezt? - szól a farkas. - Azért mert félt, hogy ellopsz valamit; felvigyázat jele ez, nem tiszteleté.
Gyakran veszi a nagy urak hiúsága tiszteletnek a félelem, hízelgés, s efféle felvigyázatok jelenségeit.
A régi francia kertészi mételyes ízlés korában egy vén fa a versailles-i kertben nyíretni kívánt. - Vén vagy már te olló alá! - mond a kertész neki. - Majd neheztel szavaiért a félig tuskó. - Engede vágyának a nyíró, s formákra csonkította gallyait. De ím, a fonnyadt erekből visszahúzódtak az életnedvek, a számos sebeket nem bírták pótolgatni a korhadó tövek, s a vén hiú még azon nyáron kiszáradt.
Őszbe csavarodott szerelmesek! hagyjátok már a hódítás mezejét fiaitoknak és leányitoknak; s inkább azoknak bohóságaikat kacagjátok, mint a magatokéit kacagtassátok.
A beteg véréből magát teleszítt pióca dicsekvék, hogy milyen nagy jót teve vele, s mily nagy hálára lenne érdemes. - Ha mégis tudnám - felel a beteg -, hogy értem s nem hasad megtöltéseért tevéd e szolgálatot, bizony holtig köszönném azt neked.
Ilyformát lehetne gördíteni sok öreg tisztviselő eleibe, ki harminc s negyven esztendei szolgálatjával kérkedik, s érdemet tulajdonít magának azzal, hogy huzamos ideig volt nyűg a hivatalon.
A holló bámulta a cserregő szarkát. - Okos szavaimat fontolgatod, ugye? - kérdi a csodálót emez. - Nem biz én, barátom - felel a holló -, inkább azon jár eszem, hogy a sok szótól vajon reá érhetnél-e valami okosat, melyhez fontolás kell, mondani?
Higgyétek el: a finnyás érzelgés s uras érzelmek fitogtatásai gyakorta nem egyebek, mint elpuhult gyávaság.
- Be jól van dolgunk! - így dongott a virágborította fák között a cserebogár. - Bárcsak soká tartana boldogságunk, bárcsak tovább élhetnénk! - De atyafi! - kiált a közel virágban mézelő méhecske -, oly kártékony állatnak, mely csak emészteni él, sok volt születni is!
Farkat tárt a páva, s minden madártorok eltőlt magasztalásával. - Óh, ha farkában egy tollacska lehetnék! - kiált magát felejtve a hiú stiglic -, mint bámultatnám! - Igen, de csak mint páva része - mond a csíz; -, már én részemről inkább leszek magam szárnyára kis madár, mint nagynak farka!
Nektek e tudomány, tolakodók és tányérnyalók!
Vad kezében a tudomány elveszti a maga szentségét, s éles késsé válik a dühös markában!
Hánytól nem kérdhetnénk ezt minden karban: öcsém, miért nem maradtál ülve?
Az egerek bosszút esküdtek a macska ellen. Még tartott zsinatjok, a hetyke lárma és fenyegetődzés, amint a szegről a gazda sipkája közikbe pottyant. Rezzenve szaladt széjjel a pórsereg. - Sipkához szokjunk elébb - mond egy okosabb, megtérve a tévedésből: - míg a macskával mernénk szembeállani.
Egy verébcsoportból kettő összecivódott az udvar eperfáján. Mérges cibálása közben felejtkezve pottyant mind a ketteje a küszöb elébe, s a leső macska körmére került. - Min vesztetek ily dühösségig össze? - kérdi bírói képpel a kandúr őket. - Elleneink ellen tanácskoztuk, mondának hunyászan a boldogtalanok. - Megtanítlak - úgymond a vigyorgó macska -, habár későcskén is, hogy a civakodó tanácskozás még közelébb ejt azon veszélyhez, melynek elhárításán tanácskoztok; - s legelébb is a buta két főt nyelé be.
A béka mosolygva nézte, mint fulladozik a kis hangya egy reá esett esőcseppben. - A gyáva, ki nem tud egy cseppből vergődni! - így szól. - Ah, nekem ez tenger! - sóhajt a fuldokló, és segély nélkül vesze belé!
Hány dús mosolyogja a szegény sorsát, midőn ez kétség közt hányatik, gyakran oly csekélységért, melyet amaz ledéren egy kártyafigurára feltesz!
Az öszvér Szevilla utcáin hetykén lépdelt cifra szerszámjában; szemközt jött vele a szamár. - Ki az útból, füles bátya! - ezt kiáltja gőgösen ennek. Mosolygva felel a szamár: no, el ne felejtkezz szegény atyádról, szép öcsém!
Csak a kislelkű és gyenge elméjű, vagy romlott vérű embernek lehet unalmára az édes élet.
A tanúsággal adós maradok.
Míg átalában beszél őfejedelemsége és senkit nevén nem nevez, transeat!
A pesti vasáros megalkuszik egy gömöri hámorossal vas eránt, oly nyilvános feltétellel, hogy első júniusra Pesten legyen az. A hámoros fuvarosai idejekorán megindulnak Gömörből, de a beállott esőzés miatt a határnapnak csak éjféli tizenkét órájára érnek a pesti vámfához, s csak másnap adhatják által fuvarjokat. A vas ára szállott, s ilyenkor könnyen rést keres a mai időben a vevő. A vasáros is nem fogadja el a vasat; azt le kelle bírói zár alá rakatni. Perre került a dolog. - A vasáros ügyésze azt vitatta: hogy a fuvar a kötött időre nem érkezett el; az akadályok a vevőnek nem árthatnak. - A hámorosé azzal harcolt, hogy a nap éjféli tizenkét óráig tart, akkor pedig a szekerek már a vámfánál voltak, mely már Pesten van; a rossz idő közbejöttével mentegetőzött sat. - Lefolyt a per s gondolják el az urak! a vas - egyiké sem leve. Azt a per lefolyta alatt - a rozsda emésztette meg!
A majom ruhástól hazaszökött gazdájától az erdőbe. Ekkor csendes béke lakta ezt; mert a hatalmas oroszlántól rettegett minden. De mint szokott lenni, a béke szelíd nyugalma elébb unalmat, utóbb puhulást szül, az oroszlán is és udvara ezekre kezde hanyatlani. A majom tréfás szökdelései csodás köntösében űzték az udvar unalmát, s a puhulás arra bírta a rengeteg komoly urát, hogy hasonló táncot próbáljon. A majom köntöse szűk vala őfelségének, de sárga szattyán sarui felillének lábára, s javalló riadások között foly a nemtelen tánctipegés. Leste azt a sűrűből a tigris, halálos ellensége az oroszlánnak, s látván a kedvező alkalmat, iszonyú robajjal a táncolóra rohan. Szétriadnak az udvariak, csak az oroszlán bízván gyakori győzelmeibe, nem tágít ellenén, s izmos lábait most is elhitten ölti annak derekára. Ah, hasztalan! nincs sikere erőlködésinek, nem használhatja veszélyes körmeit s a saruk le-lesikamlanak a tigris sima bőréről, míg emez mindég öldöklőbben újítja ostromát. Meggyőzetik az erdő egykori rettentje; s a medve, rejtekből szemlélvén halálozó monarcháját, így kiált búsan: látom, nagyoknak kicsinyeken kapkodni veszedelem s halál!
A kígyó királyságra tört a csúszók között. - Melyik állat mutathatja annyi tanúságát a köztiszteletnek, mint én? - így szól a többiekhez. - Maga az állatok ura, az ember is, az óidőtől az újig nem adta-e szakadatlan jelét a becsülésnek nemem eránt? A mindenség alkotója, Kemphisz isten, hajdan kígyó képében tiszteltetett, kígyó veszteté el édent az emberrel, Egyiptom ó lakosi két kígyóval öleltették a föld golyóját, annak bátor ellensúlyát adván elő; botra tekergőzve az egészség jegye valánk, s majd minden indus isten egyet tarta közülünk markában. Farkunkat mardosva az örökkévalóságot ábrázoljuk, gyűrűbe foglalva pedig a nős szerelem és hívség örök láncát mutatjuk. - Mind való lehet, amit mondasz - felel egy a gyűlésből -, de mindég rejtezel az emberi szem elől, titok fátyla leplezi minden tetted, mi csoda hát, hogy a babona, mely már szárnyakat is fűzött gyakorta nemednek, oly tulajdonságokkal emel, melyekkel nem bírsz? Mi, kik közelebbről esmerünk, tudjuk, hogy gyáva vagy, mint akármelyikünk; a bosszú, mérges fullánk és kétszínűség pedig cudarabbá tesz nálunknál.
Aki miszticizmussal érti körülárnyékolni magát, vagy csak ritkán szól, kifejtés helyett gyakran kétértelműleg mosolyg, fontos komolyságot mímelget, fontolásokba merült képet, szemet hordoz, s átall nyájaskodásokra leereszkedni: könnyen elérheti azt, hogy többre nézettessék a pórságtól, mint becse, érdeme tartná.
Úgy van, nagyok! kik nemzetek, várak, testek omladékin törtök át a halhatatlanság templomához; mintsem átokkal és borzadással emlegettetni, jobb feledtetni! Hajthatatlan bíró a késő maradék és az utánvilág! Néven nevezi ez a vétket, arany csillogó porát letörli róla, s undokságát úgy árulgatja, amint van; de egyszersmind nem hervadó koszorút nyújt hálás keze az érdemnek, mely egykor embert boldogíta.
