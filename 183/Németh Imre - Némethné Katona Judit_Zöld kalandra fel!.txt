A "Zöld kalandra fel" lapok az azonos című könyv szövege és képanyaga alapján készültek. A könyv a Nemzeti Ifjúsági és Szabadidősport az Egészséges Életmódért Alapítvány kizárólagos költségvállalásával, a Havasi Rózsa Kft gondozásában került kiadásra (felelős kiadó: Szabó Imre, ISBN: 963 04 49315).
A két kötet megvásárolható - többek között - az MTSZ központjában.
A leggyakoribb vásárlók a természetbarátok voltak. Néha kényszerből.
Míg a környezetvédők számára könyvek, füzetek állnak rendelkezésre, addig a turisták részére is használható, átfogó kiadvány nem jelent meg az utóbbi években. Így a "Zöld kalandra fel!" - bár nem e célra készült - mégis a túravezetői ismeretek egyik jelentős forrásává vált.
A második kiadás ezért már tudatosabban kíván a természetbarátok szolgálatába állni. Így, bár az összes túravezetői ismeretet nem tartalmazhatja terjedelemi okok miatt e könyv, de a bővítés abba az irányba történt, hogy az alkalmi és szervezett természetjárók kis kézikönyvként használhassák e kiadványt.
Bízunk benne, hogy hűséges útitárs lesz e kötet, melyet a gyakorló túrázó - reményeink szerint - hasznára forgathat túra közben, kint a terepen.
Tudjuk, hogy nem pótolja az igazi kézikönyveket, a bevált határozókat, de talán kedvet ébreszt azok használatához, és közben segíti a természet gyakorlati megismerését.
Reméljük a zöld kalandok és színes élmények, tartós barátságok és nagy sportteljesítmények segítője lesz a "Zöld kalandra fel!"
Aki útra kel az kalandot, élményt vár. Aki túrázik azzal sok minden megtörténhet; a természetbarát lét sok szép és felejthetetlen emléket ígér:
S eközben barátokra lelünk, megismerjük önmagunkat, s talán megértjük azt a nagy rendszert, melyből mi magunk is vétettünk: a természetet.
Tehát: "zöld kalandra fel"!
Kiadványunk nem pótolja a túravezetői tudnivalókat, de igyekszik úgy ismereteket nyújtani, hogy azt egy új gondolkodási-cselekvési mód hassa át. Mi ez? Zöld túrázás, ökoturizmus, lágy természetjárás ...
Mi, az igazi természetbarátok már régóta ennek szellemében neveljük egymást. E szép hagyományt, a környezet egészéért felelős (ökologikus) gondolkodásmódot kívánjuk kiterjeszteni, tudatossá tenni a természet barátai, a turisták körében.
