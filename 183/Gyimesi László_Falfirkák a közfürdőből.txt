Jön jön a tél rettenetes tél lesz senkihez se fordulj senkit se kérdezz gonosz idő fagyorrú részeg tudod tudod utolsó tél lesz
Tömeg tolong a plakátok útján zörgő szemétben tört jövőt taposván nem tócsa csillog hanem az ocsmány hitekből összefolyt ősi posvány
Nincs nincs időd a virradatra szavakat mormolsz nincs szó e szavakra nincs más utad csak hajsz arra arra megállsz de nem tudod élve vagy halva
Jövőd is volt szép tiszta hangod emlékeid szépen elosztod jut a kopott házak falára jut a sárba fojtott imákba jut a roncsolt romos világra jut sírköved három sorára
Nem bókolsz nem hajolgatsz nem hajlongsz régi új uraknak kopik a gerinc roppan a csont bár akkor is ha iszonyú tél vár akkor is itt állsz élve vagy halva itt maradva vagy csak itt hagyva kővé meredve csonttá fagyva
Ne nézz ne nézz rám én sem értem se igazság se szemérem se jóság szépség szerelem nincs tavasz nincsen győzelem csak ez a tél van e hideg ez a nem is kell senkinek iszonyú tél fagyorrú részeg van-e közöd még a reményhez
Éltél Élsz még Ennyi elég lesz
      Csaknem a Szigettel szemben lakom. Mióta van, élvezője és elszenvedője vagyok a pótfesztiválnak. A fesztivál-pótléknak. A juszt is kihazudott azért is ünnepnek. S tényleg: a zenének. A zajnak, a füstnek, a tömegnek, a tessék-mondani-mondd-már-hol-van-nak, a bábelfiókáknak, az ablakom alá tévedő turistának-drogosnak-kéregetőnek-bűnözőnek-szerencsevadásznak-kandinak-lelkendezőnek-kalandrakészülőnek, a tömegesen áradó vesztesek bánatának és kicsikart örömének.
      Özönlenek az ember-szigetek az emberek szigetére. Hadriánusz hasal egy felhőn, verseket olvas, s le-lenéz. Bólint. Együtt vagyunk Pannóniában.
      Szigetek lesztek mindannyian. Szigetek: körülnyalt fakoronák. Vergődő vadak a habverésben, süllyedő szigetek. Madárfiókák: sodródó majdnemszigetek. Szenny, mocsok, törmelék, bűzlő tetemek, hordalékok: torlódó alapja a jövőnek. Születő kontinentális talapzat? Fejtörő a társadalom lemez-tektonikusainak? Sár, sár, sár, szemét göcsörtös növényi csonkok, emberi hulladékok. S felettük - hinnéd-e? - percnyi szivárvány. Olyan valódi, hogy szinte fáj. Fáj.
