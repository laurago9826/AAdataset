Nem vagyok acélból, állapítja meg hősünk, aki valójában inkább antihős, szögezzük ezt le mindjárt az elején, a továbbiakban erre vonatkozóan semminemű reklamációnak nem adhatunk helyt, antihősünket nevezzük talán Antinak, vagy legyen a jobb hangzás végett, mondjuk, Anatol. Nem vagyok acélból, mondja fájdalmasan Anatol, előző este nagy vitában volt megint a barátaival, a változatlanság kedvéért újra csak politizáltak, taktikák és stratégiák, csontszáraz helyzetelemzések és nemzetmentő endlőzungok röpdöstek az asztal fölött. Jobb lakásviszonyokkal megáldott, kevésbé közép-kelet-európai országokban szalonforradalmároknak neveznék ma is az efféléket, itt legföljebb nappali- vagy hálószobaforradalmárokról lehet szó, mely utóbbi kifejezésben senki ne véljen semmiféle utalást látni a barátok különböző intenzitású és különböző gátlásokkal, illetve azok hiányával küszködő szexuális életére. Politizáltak, Anatol valami erkölcsi ellenállásról és morális tőkefelhalmozásról beszélt, ajkáról, mint a középkori táblaképszenteknek, kanyargott a pátosz, szájában meg közben megcsomósodott a sörízű nyál, a gyomránál és a farkánál tartják fogva ezek az embert, vallja Anatol, az lehet csak szabad, aki meg tudja állni. Zegzugos hallójáratában ott bolyongnak még tegnapi mondatai, így tehát heveny lelkifurdalást érez, mivel most megint nem állta meg, egy túlkalorizált vacsorát interiorizált éppen, azaz "tett bensővé", siet magát gyorsan kijavítani, mert emlékezetének sima tükörvizén lebegve elindult felé Teofán atya, hajdanvolt magyartanára, aki mindig óva intett az idegen szavak indokolatlan használatától, hiába, egy bizonyos kultúrmorális szint fölött már lelkiismeretfurdalás sincs további lelkifurdalás nélkül. Anatol testének gazdasági bejáratában egymás után tűnt el a mexikói teknősbékalevest követve a székelyhídi sertésmáj, amelyet hasonló nevű barátja emlékére szokott elkölteni, feltoluló emlékekkel körítve, talán ezért kéri tányér helyett mindig tálon az ételt, hogy minden elférjen szépen, két adag vörös, pontosabban halványrózsaszínűre festett sápadt káposzta, aztán egy dupla túróscsusza, majd habkönnyű somlói galuska zárta az étkek époszi enumerációját. A szokásos három "úti vacsorasört" most amolyan kóda gyanánt követte a negyedik, aztán a kávé csersavas keserízét szétcsapandó ötödik sör, Anatol kissé kilengeni érezi magát az eszményinek vallott állapotból, igaz, sosem is állapodott meg az ideális életformánál, lengett, lengett inkább folyton, mint az inga. Evett és ivott tehát, mivel vidéki riportúton volt éppen, s az ilyesmi éppúgy együtt jár a riporttal, mint a hajnali kelés, a másodosztályú utazás, a takarékon lobogó figyelem a helyszínen, a sztereotípiákat aláaknázó egy-két valódi kérdés, s a tudat, hogy másnap vagy harmadnap délelőtt a hazafelé imbolygó vonat büfékocsijában, a téma súlyosságától függően három-négy sör mellett, lekeni a riportot, kopffal vagy leaddel, két címmel és belső alcímekkel, tipográfiai utasításokkal egyetemben. S aztán leszáll a vonatról, beburkolózva télvíz idejére tartogatott, agyonviselt száguldó-riporter-kabátjába, s megkérdőjelezhető öniróniával, mint a nagy riporter elindul a szerkesztőségbe, vannak pillanatok, mikor igen jó újságírónak képzeli magát. A redakció ajtajában aztán megemeli a munkásmozgalom hőskorát idéző, maga által is érthetetlen okból andante furiosónak nevezett sapkáját, és elbődül, "proletárdiktatúra", vagyis készítse magát a gépírónő, mert diktálni fog.
De most még este van, ezt kívánja tőlünk az idő modern kezelése az irodalmi műben, és szerencsére este van különben, azaz objektíve is, és Anatol kesereg, szemét az étterem műanyag álmennyezetére emeli, tekintetében szentágostoni bűnbánat, hogy nincs acélból, mert megintcsak evett és ivott, s tudja már, lévén, hogy olykor előre lát a jövőbe, hogy a többé-kevésbé szokásos estéli futás is elmarad ezúttal. Nem vagyok acélból, tűnődik, de ezt acélosan vállalom, kérlelhetetlenül nézek szembe a saját kérlelhetőségemmel, pillantása lassan alászáll az álmennyezetről, kicsit köröz még a zsúfolt, kékfüstű étteremben, aztán hirtelen megáll egy asztal fölött. Zümmögő szembogara egy kérlelő tekintet ártatlan virágkelyhére lelt, ó, izgalom atyja, ne hagyj el, lustán, kelletőzve döng még egy kicsit, amúgy lassan-csábulóan, másfél-két évtized rutinja ez, porzunk, porozgatunk, de hátha mégsem nekünk nyílik minden virág. Mint ahogy most se, még jókor észleli, a tárulni kész kehely, az ágaskodó bibe más porzót remél, hirtelen harsány, hátulról fújó "prosit" sodorja el kishíján, egy szőkén kopaszodó, hatalmas német, emelkedő kezében konyakkal teli kétdecis pohár, a tárulkozó virág meg lágyan imbolyog az ígéretes szerelmi szélben, Anatol arcán előjelet vált a mosoly, élvetegből józan bölcsre fordul, és lelkében egy újabb napra győz a házastársi hűség.
Ül a notesza fölött a szobájában, az ágy szélén, előregörnyedve, egy szál törülközővel a testén, olyan lehetek, mint Gandhi, gondolja, félpucéron, szemüveg meg ez a fehér akármi, érzi azonban sörtől és a fentebb már kivonatosan ismertetett vacsorától duzzadó hasát, s fejében rögtön módosul a hasonlat, inkább olyan, amilyennek Gandhi álmodta magát éhezésének lidérces éjszakáin, így jó. Írni akarna, ül és csavargatja a tolla kupakját, egyedül van a kis hotelszobában, rádió és tévé nélkül, az asztalkán egyetlen üveg hamutartó, így egyszerűen nem lehet rendet rakni rajta, amivel pedig otthon könnyedén eltölt egy-két órát, közben belelapoz pár könyvbe, s aztán már otthon is az asszony, a gyerekek meg a kutya, s akkor ugye már tovalebben az ihlet, elodáztatott a betűsorozatvetés mindennapi félsikerélménye. A nagy mű valahogy nehezen alakul, állapítja meg magában némi kaján öncsalással, mintha legalábbis spongyával törölgetné a vért zaklatott homlokáról, nem, a vérizzadás nem az én műfajom. A keresztrefeszülésről meg régen letettem már, mikor az első képszöget belevertem a mutatóujjamba, sokadik albérletem lakályosítása során, egy kis vérizzadás azért hatásos volna, de talán éppen az a legnagyobb keresztünk, hogy nem választhatjuk meg a keresztjeinket.
A nő a recepcióban azt hihette, talán analfabéta, mert vagy fél órán át töprengett a bejelentőlap fölött, kezében olykor megpörgette a tollat, máskor fölemelte pillantását a tenyérnyi papírról, a nő mögé nézett, ahol a szobakulcsok rekeszei sorakoznak, de tekintetének fókuszát valami távoli téridőre állította. Beírta a nevét, Konstantin Anatol, imádta a neveket, a bemutatkozást, előfordult, hogy egy héten belül, rossz lévén az arcmemóriája, ugyanannak az embernek kétszer más-más nevet mondott, az illető azóta is susogja, "vigyázni kell vele, biztosan valami BM-ber", de aligha lehet szavahihető, gondolta később Anatol, mert azóta se érzi, hogy eléggé vigyáznának vele. Egy mániákus újrakeresztelő nagyvonalú buzgalmával újabb és újabb neveket adott magának és maga körül mindenkinek, egyetlen nagy, titkos szertartássá avatta utazásait a mozgólépcsőn, nézte az arcokat, s próbálta ellátni őket az egyetlen igazán megfelelő névvel. A név és az ember összetartozása sokkal lényegibb és misztikusabb ugyanis, mint azt a felületes névadók vélik, az embernek csak egyetlen neve lehet, de ugyanaz az ember azonos-e vajon minden szituációban?, s ha nem, miért ne lehetne mindenkinek percről percre új neve? Ki is vagy te, Anatol, tűnődött, és most éppen görög szülőket gondolt ki magának, akik a katonai diktatúra vérfürdőjébe fulladtak, őt magát is éppen hogy ki tudta még menekíteni Mariasz, a szomszédasszony, akinek olyan arca volt, mint az őszi szántás. Szegény Mariasz, hajolt párálló emlékei fölé Anatol, a szoknyája alá bújtatott, így lopott át a határon, mint egy kíváncsi harangnyelv, rejtőztem és imbolyogtam a sokrétű ruhák rejtekében, hat éves voltam, szőke és kékszemű, sokak életében én vagyok az egyetlen kékszemű, szőke görög, nehéz, de szép gyermekkorom volt, calepa ta cala, mondják távoli őseim márványsima anyanyelvén, ami szép az nehéz, mondhatom magam is, aki alapvető szexuálanatómiai ismereteimet például az illegalitásban, egy rázkódó teherautón szereztem. Anyja neve, apja neve, már tíz perce ülök e két kérdés fölött, hogyan is nevezzem hát az apámat és anyámat: azért, mert kisgyerekként elszakíttattam tőlük, még kell, hogy tudjam a nevüket, nekem ennyi maradt a családomból, amit őriznem kell, mint az áldozatok emlékét hirdető tüzet. Sziderasz és Apuela, ez jó lesz, Sziderasz Konstantin, apa még a keresztnevét viselte elöl, és Apuela Konstantin, a görög asszonyok sosem említik többé leánykori vezetéknevüket, ennyi legyen elég, többet tudnia már nem illik egy hazátlannak, a szíve is csak sajogna belé. A "foglalkozása" rovatba írassék csak az újságíró, a dramaturg már sok volna, ennyi görög együtt gyanús, ehhez már Antigoné kellene a recepcióba, nem egy ilyen poszra némber, legyen mondjuk Wetterhahn Imréné született Lombos Elvira, aki gyanakszik és ugyanakkor folyton megváltást remél, két házasságából két gyerekkel került ki vesztesen, a másodikat a legutóbbi férj anyja neveli Somogyszobon, kéthetente láthatás, az ex-férj egy stockholmi bárban zongorázik, Anatol egyetlen pillantással fölmérte a helyzetet, de még perelhet, van esélye, rendezte el magában ezt a dúlt asszonyi sorsot. A nő bizalmatlanul vette át a közel fél óra alatt kitöltött cédulát, bizonytalan pillantásokat vetett a sok idegen névre, születési hely Pireusz, így latin, sőt magyar betűkkel, és nézte hősünk kissé fátyolos szemét, s láthatóan azon tűnődött, vajon tényleg görög-e a pasas, vagy csak szórakozik vele, Anatol meg az antik hősökhöz illő klasszikus nyugalommal arra gondolt, ha a nő netán megszólalna görögül, akkor rezzenéstelen arccal fejére olvassa a Miatyánkot és Eusebius egyházatyától azt a két és fél bekezdést, amelyet a szerzetesi gimnáziumban ebből a gyönyörű nyelvből megtanult. A nőben, látta, lassan elpihent a kételkedés, sőt lelkében tiszta karsztforrásként kezdett buzogni a részvét, sűrűsödő pillantásával tetőtől talpig végigsimogatta a férfit, akinek bejelentőlapján az "állampolgársága" kérdés mellett az állt, hogy hontalan. Anatol látta, hogy győzött, adott egy könnyű visszajelzést, de semmi sematikus reakció, semmi lerohanási kísérlet, ezzel kissé, bár jólesően, meg is lepte a nőt, aki hirtelen azt se tudta, melyik lábára álljon, maradt hát, ahogy volt, bal lábára és bal könyökére nehezedve, jobb lába meg térdben derékszögig emelve ütemesen lendült jobbra és balra, jobbra és balra, mint a kasza ősszel az illatos firdoszi mezőn.
Stílusirányzatom az önkritikai realizmus, derűs önelégültséggel olvasta Anatol a frappánsnak érzett első mondatot az újonnan vásárolt, alkalmasnak ígérkező füzet első oldalán, ez a legfontosabb, a legelső mondat, amely irányt szab a további gondolatoknak, medret váj az utána ömlő mondatoknak, ez a kulcsa minden műnek, örömmel nézegette, forgatta hát a megtalált kulcsot, zsebre tenni nem tudván a magára tekert egy szál lepedőbe. Megnyugodott, mint aki sínre tette művét és életét, kicsit meg is borzongatta a sín acélos fémhidege, kiegyenesedett a görnyedt gandhi-pózból, kitakarta magát a fehér frottírból, mint a sebes testű költő, fejébe húzta andante furiosónak nevezett sapkáját, és beállt a zuhany alá, emelt fővel, ahogy látni szeretné magát. Most viszont a rózsát látta, ezt a megfordítva, lefelé nőtt, embert permetező vasvirágot, s gondolatai szerteszét sugároztak a vízzel a zuhanyrózsa minden irányába. Határozatlan kontúrú képek váltogatták egymást a fürdőszoba fehérre meszelt mennyezetén, önmagát látta megsokszorozódva, legkedvesebb vágyálompózaiban, amint megnyilatkozik, vagy távoli ágyak végtelen hómezőin diadalt arat, a jótékony melegvíz mindenkor lemosta emlékezete felszínéről a vereségek és megszégyenülések hideglelős képeit, ezért is fürdött és zuhanyozott mániákusan, ha tehette, naponta kétszer-háromszor is, testén pergett a víz, lelkének fehér szélesvásznán meg életének sikerfilmje.
A nő, húzódott mosolyra Anatol szorulásos szíve, a nő nevetett, fejét hátravetette, száját nagyra tátotta, Anatol mélyen belelátott, alulról nézhette hibátlan fölső fogsorát, enyhén remegő nyelvét, ami kifejezetten erotikus izgalmat ébresztett benne. A nő az ajtónyílásban állt, a keretnek támaszkodva hintázott nevettében, be-befordulva az irodába, ilyenkor könnyedén a szorosan mellette álló férfihoz simult, kemény, forró, önérzettől duzzadó feneke volt, mely az élet áramaival járta át Anatol csípőre tett kezének immár kifelé fordított tenyerét. Helga, mondta a nőnek a benzinkút melletti kis presszóban, Helga, nevessen még, a maga kedvéért átdolgoznám bohózatba az anyám temetését, csak nevessen!, izgató és ígéretes volt ez a nevetés, ő meg élvezte, hogy megnevetteti, kinézett az ajtóból, látta, ketten pusmognak még a bejárat melletti asztalnál, már fizettek, de az Istennek se akarnak indulni, utolsókat leheli a pulton a kávéfőzőgép, csuklóján viszont indulót zenél már a kvarcóra. Helga nevetéséből már csak az izgató hangokra figyelt, az ígéret egyelőre ígéret marad, de ez a nevetés így sem volt mindennapi, Anatol meg mert volna esküdni, hogy közben megnedvesedett a nő bugyija, majdnem ellenállhatatlan vágyat érzett, hogy odanyúljon az öléhez, a szoknya alá, s a harisnyanadrágon át is érezze, hogy sikere volt. Végül persze nem nyúlt a szoknya alá, kárpótlásul viszont kifinomította a szimatát egy pillanatra, s bizony határozottan érezte azt az összetéveszthetetlen, enyhén csípős illatot, élesen különválva a könnyű parfüm, az intenzívebb szappan és intimspray szagegyvelegéből, Helga nyújtózott egyet, egy-egy finom rándulás még végigfutott a testén, közben csukódott a bejárati ajtó, a nő dudorászva, könnyű léptekkel elindult leszedni az utolsó asztalt.
Tappogott a zuhanytálcából már-már kiloccsanó, bokáig érő melegvízben, és hirtelen megvilágosodása támadt, mint mikor a mozigépből kifut a film. A műnek róla magáról kell szólnia, az önmagához való viszonyáról és egyéb mindenféle viszonyairól, önkritikusan, az önkritikai realizmus által megkövetelt objektivitással s ugyanakkor pártossággal is. Nézte önmagát, objektíven, ugyanakkor pártosan simogatta kerekedő, szőrös hasát, a sapka ellenzőjéről objektíve csöpögött a víz, ő meg pártosan mégis azt remélte, hogy nem-acélos testén nem fog majd a rozsda. Ki vagy te, Anatol?, fordult magához, s talán a hirtelen fordulat tette vagy a kérdés mélysége, de beleszédült, fogódzó után kapkodott riadtan, szerencséjére a rózsa tövén mindjárt kettőt is talált, élénk kék és piros színekkel megjelölve, segítőkészen simultak görcsösen kapaszkodó kezébe, hogy mentsék a menthetőt, mielőtt tussal veszítene e gyötrelmes birkózásban. Egyensúlyát visszanyerve sietős léptekkel hagyta el az iménti tusakodás színhelyét, s ettől mintha újra nekibátorodott volna, ki vagy te, Anatol?, fogas kérdés, talán föl lehetne akasztani rá a kabátomat, a kabát még mindig ott hevert az ágyra dobva, ahogy lehámozta magáról a túlfűtött szobába lépve. Állt a sivár szállodai szoba közepén, meztelenül, fején a csöpögő andante furioso sapkával, kezében száguldó-riporter-kabátjával, fogas kérdésektől szorongatva, s egy pillanatra mintha kívülről látta volna magát, fölülről, egy-két emelettel följebbről, vagy csak egyszerűen magasabb szempontból, valami szenvtelen szeretettel, íme az ember.
Látod, ez itt egy összetört konyakospohár, belőle nőttem én, mint fatörzsből gyönge ága, van-e rosszabb a rossz hasonlatoknál?, de talán a verssor folytatása húzta elő az elejét az agyállomány szürkeségéből, szóval, hogy talán testem is majd ebben süllyed el. Vannak esélyeim, mikor Anya nővére kiugrott a hetedikről, a házmester csak ennyit mondott, "hát ez a vodkásüveg se törhetetlen", hétágra ivott Anya bátyja is, ebből kifolyólag többet ült mint sétált hosszú életében, gyerekkorunkban ő volt nekünk az amerikai nagybácsi, akinek furcsamód mi küldtünk rendszeresen csomagot. Ugyan miért vallanék ilyen önkíméletlenül a családunk ereiben keringő alkoholról, ha nem az önfeloldozás kimondatlan igényével, génjeim talán már a századvégen töredezni kezdtek, fönt Sárosban, engesztelhetetlen kocsmai verekedések során, mikor nagyapámban föl-fölbuzgott a nemzeti érzés, én tehát már kissé torzzá pofozott kromoszóma-állománnyal vigyorogtam bele a szülőút végén tátongó bábatenyérbe. Erre a tenyérre máig emlékszem, vagy lehet, hogy keverem őket, a tornatanár, a kihallgatótiszt, a kollégiumi nevelő vagy a vitorlafülű tréner tenyerét, melyek egyaránt igyekeztek fazont adni képemen a formálódó vigyorgásnak. Verik az embert, látod, verdesik, magam legföljebb a fejem ütöttem a falba vagy az asztalt vertem, s most itt ez a vérben fürdő konyakospohár.
Látod, ez vár az asztalverőkre, kedves, motyogja a szemben ülő nőnek, akinek valahogy folyton elváltozik az arca: az előbb még mintha Helga, aztán Katrin vagy Dóra, egy nevét vesztett pincérnő a múlt infernójából, majd később elsővé előléptetett felesége egy pillanatra, aztán rövidlejáratú szeretőinek egyik-másika. Véres kezét bámulja, ki-kiles az ujjai között erre a mindig-más-hát-végülis-milyen arcra, de gyakran senkit se lát, csak a műmárvány falburkolat hamis visszereit. Lássuk, mondja a medvének, aki láthatóan közeledik a vérző asztal felé, lássuk a medvét, de csak a mancsát érzi a vállába markolni, aztán hangokat hall a mosdó fölötti fehér fal felől, "majd holnap, mesterem, holnapra mindig kitisztulnak a dolgok". Hígpiros lé csorog a kezéről a sárgásszürke porcelánra, vizezik a vért, homálylik át az agyán, a szorító medvemanccsal a vállán is érzékeli még tompán a pilátusi helyzetet, pedig a hang egyre csak dübörgi, mint egy lavina, hogy "holnap, mester, holnap, majd holnap".
"Mester, Mester", másnap reggel Margaréta vékony ajkáról lassan rebbent el a szó, szemének kútmélyében szelíddé fáradt szemrehányás tükröződött, ő meg, mintha valami elidegenítő távolságból, nézte a konyhaasztalon nyugvó kezét a sötétvörösfoltos kötéssel. Mikor fölemelte kialvatlan szemét, véreres istenbáránya-ártatlanságot látott benne az asszony, és sehogy se értette, hogy a megszokott, indázó szerkesztésű, a hihetőség határán egyensúlyozó történetek újabb darabja helyett csak annyi hagyta el a férfi száját, hogy én ártatlan vagyok ennek az embernek a vérében. Persze, ennél azért bonyolultabb valami az ártatlanság, gondolta órákkal később, estefelé, miközben imbolygott vele hazafelé az autóbusz, tudattalanja serényen dolgozott, hogy bölcselkedéssé szelídítse a szégyenkezés és önutálat hányingerszerű rohamait. Ártatlannak lenni annyit tesz, mint magunkra venni a világ összes terheit, és eldobni minden ellensúlyt, finomkodó filoszlelke remélte, hogy pontosan idézi Simone Weil mondatát, mert idézni csak pontosan, szépen, hiszen a kultúra végül is egymásra rétegeződő szavak és szövegek, ha úgy vesszük, idézetek palája, amit az ember életének mozgásai és nyomásai préselnek. Mielőtt elkalandozott volna gondolatainak magasnövésű erdejében, visszazökkentették a saját szavai, hogy nyomás és prés, odalett a szellem szabadsága, rögeszmésen nyaggatta magát újra, hogy miféle nyomások és prések súlyát csökkenti bensejében a sör és a konyak felhajtóereje, s szorongva érzékelte agyában az amnéziák jókora tömbjeit. Nem tudta, tegnap hogyan került megint haza, mit gondolt, mit mondott, mit csinált az emlékezetéből örökre kiesett idődarabokban, amiről később esetleg mások mesélnek majd, hogyan járatta le magát újból, mint néhány éve is, mikor egy zsúfolt eszpresszó hölgyvendégeit invitálta fennhangon maga alá, pillanatok alatt vetkőzve ki önmagából és alsóruháiból. Szóval csak semmi ártatlankodás, intette magát, s ezzel is mintha lépett volna egyet fölfelé, visszakapaszkodván megszokott erkölcsi magaslatára, bár kezét szorította még az erősen meghúzott új kötés, gyomrát meg a gépírónő megértő mosolya, miközben lecserélte az átvérzett gézt, másik kezében ott volt már az elegánsan csomagolt, ilyen alkalmakra nyíló obligátvirág, szíve közepében meg a sok próbát kiállott remény, hogy Margaréta erőltetett mosollyal vázába rakja szépen, bár a színes szalagot elteszi majd a többi ilyen szalag mellé, a tegnapról és a hasonló esetekről még egy ideig egyikük sem beszél, s hogy ez a csodaszámba nem menő csoda se tart három napnál tovább.
Ment az utcán, pontosabban mintha nem is ő menne, inkább csak megtörtént volna vele a menés, mintha egy mozgó járda vitte volna. A presszó előtt leszállt, betérvén beleivódott egy konyak, a szomszédos papírboltban hozzá szegődött egy notesz, notesz ent úristen, csinálódott bensejében egy gyengécske szójáték, s már vitte is tovább a járda. A mozi előtt egyet-kettőt hátralépett, maradj még!, mondván az édes pillanatnak, a reklámozott film némely képein hatalmas női idomok tömegvonzása kerítette hatalmába, de tényleg csak egy-két pillanatra, aztán futott is tovább vele az idő és a járda, és mellette a tér, tér-idő-járda, tűnődött, szerényen tovább gondolva Einsteint a posta előtti balkanyarban. Futott mellette tovább, menetirányának hátrafelé a nagyvárosi utca képe, milyen bonyolultan relatívek is a mozgások, Rózsadomb cukrászda, vas-edény bolt, könyvüzlet, Anatol itt dacosan balra fordította a fejét, ez most nem történés, ezt szigorú elhatározással mindig maga cselekszi. Sokrétű lelkének legmélyén igazi, jó írónak tudván magát, alig titkolt irigységgel, olykor némi dacos felsőbbrendű közönnyel viseltetik azon pályatársak és műveik iránt, akiket szűkös gesztusaival már fölkarolt a könyvkiadás. Suhant tovább, kiadatlan összes műveit ringatva csont-bőr-kötésű önmagában, a túlsó part homályából szálkásan rajzolódott ki a Paksi Halászcsárda, hajdani vegetatív örömök emléke rohant végig Anatol testén, de a járda továbblépett vele a tegnapi korcsmán, az értelemig, sőt tovább. Ez éppen akkor gondolódott benne, amikor a templom előtt mintha lassított volna kissé a járda. A homlokzatról egy sikeres szerecsenmosdatás eredményeképpen újra kőszínű kőszobrok bámultak az utca utasaira, örömmel látták viszont Anatolt is, aki egy barátságos, de bizonytalan rendeltetésű intéssel átbillent a templom küszöbén. Az előcsarnokból visszanézve figyelte még egy kicsit a járdák és az úttest kényszermozgását, értetlenül állt szemben a látvánnyal, állt, bámult és értetlenkedett, s bizonyosan érezte, tudta, hogy ez most megint nem történés. Én állok és én nézek, állapította meg örömmel és öntudatosan, s talán egy kissé hangosan is, mert a könyv- és kegyszerárus néni fölkapta a fejét. Anatol erre, szokásához híven, zavarában némi zavart mímelt, szeme végigfutott az olcsó kegytárgyakon és a Szűzanya legújabb földi megjelenéseiről beszámoló sikerkönyvek címlapján, aztán belépett a félhomályos csöndbe.
A templomfalak évszázados karéjában valahogy mindig megfurcsásodik a tér és az idő, különféle gyerekkori emléktemplomok alakítják a maguk képére és hangulatára a konkrét építészeti valóságot. Májusi túlédes liliomillattal telik meg a novemberi virágtalan gyertyaszag, behajlítatlan térdét megint nyomja az oltárlépcső márványhidege, "oltalmad-alá-futunk-Istennek-Szent-Anyja", csak indulhatnánk már a sekrestyébe, ma én hozom a füstölőt, az ember évtizedek múlva is újra belemerül az akkori tömjénfüstbe és az imádkozók enyhén kántáló hitébe. Hol is kezdeném, tűnődött Anatol, a szombat esti iskolai közös áhítatok templomában találva magát: az áldoztatórács két végénél, hátul a fülkékben és a mellékoltároknál egy-egy kuporgó barát. Előttük hosszú sorokban állnak a gyónásra várók, izzad a tenyere, úgy érzi, forróvörös arca világít a félhomályban, szégyellt, alig-alig bevallható bűnök égetik, pedig tudja, hogy a pap sosem néz föl, a hangjáról nemigen ismerheti fel, s azt is tudja, a többiek is ilyesmiket gyónnak, lehet, hogy nem is a pap előtt szégyenkezik igazán. Hol is kezdeném most, tűnődött Anatol, ha most elkezdeném?, akárhol is, ha túljutnék a sablonokon, úgyis mindenre sor kerülne, mint otthon, a gyóntatóasztalnál, ahol évek óta gyakorlom a vallomástételt, Anatol most nagyzolt kicsit, s egyet lódított is bűnös szívében, gyakran éppúgy előszintétlenedve és elgyávulva, mint korábban élőszóban gyónva. Jó ideje már otthon gyónok többnyire, ide a feloldozásért jövök, Teofán atya hogy meglepődik majd, ha a kezébe nyomok egy vaskos kötetet, "a gyónásom, atyám", erősen fogadom majd, hogy többé nem vétkezem, s kerülöm a bűnalkalmakat, amennyiben rajtam áll, és kérek feloldozást, de ez még messze van, a könyv csak félig kész, ha most feloldozna, dehogy írnám tovább...
Gyóni Tamás, villant át agyán egy név, egy alak, aki valamennyire rá hasonlítana, akinek képében és nevében újrafogalmazhatná magát, talán ő lesz, vagy lehetne a könyv további fejezeteinek Anatolja, talán... Kissé elszégyellte magát, hogy műhelygondjaival traktálja az Istent, de hát egyebem sincs, ez vagyok én, vagyis a hitem és lelkem ügye ez is, gondolta kishíján, de ezt a gondolatot még idejében elvetette, mert ez már-már felmentés volna, valami, elsietett és méltatlan önfeloldozás.
Míg nem figyelt oda, a templom visszanyerte eredeti formáját, hiába, csak a megfeszített figyelem képes tartósan megváltoztatni bármit is, újból a Mártírok úti templom csöndjében találta magát, türelemmel megvárta (két perc, tíz vagy negyven, ki tudja ebben a relatív téridőben), míg egész benseje megtelik nyugalommal és önbizalommal, még egyszer körülnézett, aztán elmosolyodott, vagyis valami fanyar grimaszt vágott, és elbúcsúzott. Kezét ökölbe szorította, a feje fölé emelte, és odaintett vele a sötétbe, nagyjából a tabernákulum irányába, ahogy föltöltődött egy kis erővel és optimizmussal, rögtön erkölcsi kötelességének érezte mások biztatását, tarts ki, Uram, nem lesz semmi baj. Sajátságos kapcsolat ez az övék, amit csak Anatol elmondása alapján lehet jellemezni, mivel Isten erről is, mint annyi másról, szemérmesen hallgat, amolyan száraz férfibarátság sok-sok iróniával, semmi lelkizés, semmi finomkodás, érzelmekről nem beszélünk, a kölcsönös szimpátia meg amúgy is tudott.
Visszhangzó, üres táncterem a szívem, mondta magában Anatol, és rögtön tudta, hogy a továbbiakban a nőkre gondol majd, nő, sóhajtott, és a tövekre gondolt, ezúttal a szavakéra, hogy mondjuk a lovak mintájára miért nem úgy szól itt a többesszám, hogy nő-növek. Mennyivel kifejezőbb volna, hiszen a nők, az összes nők mindahányan szárbaszökkenésükkel tulajdonképpen az ő növekedését mozdították elő, illetve, visszautalva a szárbaszökkenésre, előre-hátra, föl-le, s a túrás, lökés és verébhajsza összes kámaszutrai irányába. A nők, gondolta, és érzékeny lelkének szemhatárán megint feljött Dóra, s utána a többiek, mint a Vénuszt követve a többi bolygó, és érezte Anatolban a benne lévő kívülálló, hogy valószínűleg újra kezdődik a hosszú, líraivá züllesztett névsorolvasás, a testtájak finom virágnyelvvel illetése, amiről kérlelhetetlen ízlésű barátja oly elmarasztalóan tudott szólni, mondván, hogy kár az életet irodalommá alacsonyítani. Lackó ezzel persze mintha azt is mondta volna, hogy "neked", s Anatol maga is elismerte, lehet ebben valami igazság, hiszen mind gyakrabban kellett érzékelje tehetsége határának széles piros sávját lelkének atlaszán. Élete hánytatott korszakaiban, ahogy viszonyszüneteit nevezte, a magányos farkas szerepében mutatta magát, a konfekciót csak ruházatában viselte el, különösen kedvelte a Vörös Októbert, magányát illetően azonban ragaszkodott hozzá, hogy kényelmes és testre szabott legyen. Az itt-ott fölszedett nők általában hamar elhagyták, olykor menekülve, akik mégsem, azokat ő marta el magányos farkasvicsorgásaival, így aztán helyreállt a hiány, s ő újra ballagott presszóról presszóra, vendéglőről vendéglőre, mindenütt fenékig ürítve a sör és a magány keserű poharát, élvezte az ízét mindkettőnek. Csettintett a nagyobb kortyok után, szólt a zongora, hullámzott a dallam és a színvonal, nézelődött, andalodott és kortyolgatott, aztán egyszercsak írni kezdett. Átszellemült arccal, tétovává szelídített mozdulatokkal tudott ilyenkor a zsebébe nyúlni a tollért és a noteszért, az első szavak még lassan, aztán a többiek egyre sebesebben hagyták el a tollát, a harmadik sör és az ötödik lap után révetegen elnézett az üvegek fölött, s a már korábban kiszemelt nő feje mellett szemével megcélozta a tapéta egy bizonyos mintáját. Körülrajzolta, metsző élű pillantásával szinte körbevágta a nőt, kiszakítva a környezetéből, és áthelyezte őt a notesz lapjain teremtődő másik, talán valamivel jobb világba, ahol ritkábban üt félre a zongorista és forrón hozza a kávét egy előzékeny pincér. Mire a negyedik üveg aljára ér, a nő már bizonyosan tudja, hogy szerepe lehet valaminek, egy versnek, sőt esetleg egy novellának a világrajöttében, ami még a félanalfabétákat is meghatja, Anatol az anyai ösztönt így megcsiklandozva a leghidegebb nőkben is melegséget ébresztett maga iránt.
"Leszáll?", lázas éjszaka hajnalodik az ablaküvegen talán húsz év előttről a New Yorkká stilizált város fölött, baktat hazafelé az ágyrajárás boldog korában, a harminc körüli pincérnők kézről kézre adják, mint a stafétabotot, "leszáll?", a nyomatékos, tagolt kérdés sehogy se illett a varázslatos hajnalhoz, szétfoszlott a kép, csak a naturalisztikus városszéli táj látványa maradt az ablaküvegen, meg Anatol arca, amely pillanatok alatt visszaöregedett, a leszállni akaró harminc körüli nő szemében semmi se villant, amikor bizonyára kissé bambán az arcába nézett. Így múlik a dicsőséged, világ, kiáltotta magában Anatol, egy fintort vágott, mire a nő könnyen elnevette magát, s a férfinak egyszerre megmozdult valami a pulóvere alatt, a szíve sebesebben kezdett verdesni, de ez csak a szív, ez már kevés, övön alul minden rezzenetlen.
Margaréta, Margaréta, hová lettél a gomblukamból, tűnődött Anatol ritkán viselt zakója hajtókáján matatva, majd a szövet alatt az ingen át masszírozni kezdte a szívtájékát, fölérsz egy túlélt infarktussal. Reggel volt, október, hirtelen eszébe jutott az a hat évvel ezelőtti nap, amit magában kidobós csütörtöknek nevezett el, s bensejében érezte lassan szétáradni a túlélők szolid büszkeségét és optimizmusát.
Tíz óra volt, az előbb ütötte el bent az ingaóra, mintha csak kiszámolta volna, K.O., becsukta maga mögött az ajtót, kicsit még ütésrészegen körülnézett, fogta a kilincset és próbálta összeszedni magát. Nyirkos, enyhén ködös este volt, de ő stílszerűen azért csillagokat látott, jobban odafigyelve azonban az állásukat nem ítélte igazán kedvezőnek, a lakáskulcsot némi habozás után zsebrerakta, hiszen előbb-utóbb vissza kell jönnie a holmijáért, de erre most nem akart gondolni, semmire se akart gondolni. Kába volt, mintha valami hányinger-félét is érzett volna, de aztán megrázta magát, elengedte a kilincset, gépiesen visszaköszönt valakinek, és elindult. "Most jössz?", kérdezte Bilkei, a kocsmáros, akihez hazafelé be-betért egy sörre vagy egy felesre, nem, most megyek, válaszolta, és az így volt igaz, belebámult a sörébe, kért mellé egy vodkát gyorsítónak, "ne haragudj, félkor zárunk", és kezdte magát szoktatni a gondolathoz, hogy a lakás, ahol nyolc évig lakott, már nem az otthona. A hirtelen rátört otthontalanság tériszonyában újra érezte a sok régi veszteséget, azt is, hogy Margaréta legalább másfél éve már nem a felesége, ha lassan, ha nem is könnyen, de igyekezett bölcsen alkalmazkodni ahhoz a helyzethez is, okosan cserélgette a pályán lévő szeretőit mint egy körültekintő kosárlabdaedző, elfogadta a megváltoztathatatlannak látszót, és új módon vallott érzelmeiről az asszonynak, úgy szeretlek, mint a húgomat, legfeljebb néha egy kis vérfertőzés. Persze ritkák, egyre ritkábbak voltak az ilyen próbálkozások, de legalább a lehetőség megvolt, vagy az illúziója, szóval még több-kevesebb önáltatással úgy tűnhetett, mintha. Hónapok óta duruzsolta már Margaréta, hogy költözzön el, próbálják meg külön, hátha hiányzanak majd egymásnak, hátha a távolság, de Anatolnak a távolságról csak az áthatolhatatlan üveggolyó jutott eszébe, és szentül hitte, hogy az ő műfaja legjobb esetben is a jelenlét, és semmiképp sem a hiány. Mikor belépett az ajtón, és látta összecsomagolva a holmiját a két kofferba és három sportszatyorba, olyan gyomorszájütést érzett, mint kölyökkora egyetlen boksz-edzésén, még eszébe jutott, hogy talán vissza kéne ütni, de rögtön érezte, hogy aki ezen gondolkodik, az jobb, ha kilép a ringből. Állt, látta a földig érő tükörben, hogy milyen hülyén néz, és nem tudott megszólalni, ami vele legföljebb hétévenként fordul elő, amikor éppen a beszélősejtek cserélődnek. Mintha órákig álltak volna ott egymással szemben a szoba ritka levegőjében, Margaréta szája pengeélesre összezárva, arca átláthatlan, mint a meszelt tűzfal, és egyetlen szót préselt ki hangonként magából, azt, hogy csütörtök. Anatolban talán csak most tudatosodott teljesen a bőröndök és szatyrok végérvényes jelentése, ez volt az a szó, amelyet nem ejtettek ki kapcsolatuk kilenc éve alatt, közös megegyezés alapján, mindig csetvergnek, Donnerstagnak, Thursdaynek vagy giovedinek nevezték a hét negyedik napját, mert a csütörtök az utolsó szó lesz kettejük között. Ezt megismerkedésük tapogatózó éjszakáján határozták el lent a vízivárosi Duna-parton, szerda volt, Anatol nem szerette a dramatizált búcsújeleneteket, és nem tudta, mit hoz a holnap. Most se tudta ezt, mikor elbúcsúzott Bilkeitől, "ne haragudj, háromnegyed elmúlt", vállán az oldaltáska, zsebében az érvényét vesztett lakáskulcs és százhetvenhárom forint, szállodára de még italra is kevés, talán valami vonatra-oda-vissza elég lesz a félárú igazolvánnyal kiegészítve. A pályaudvari üvegcsarnok visszhangzó szirénhangjai expresszvonatot ígértek Szófiából, Anatol kétségbeesésében is a szerencse fiának érezte magát egy pillanatra, hogy éppen most ért ide, eljátszott a gondolattal, hogy Ljubka leszáll a vonatról, hajában balkáni éjszakáik sűrű illatával, "Itt vársz? Mióta?", kérdezi lekottázhatatlan hanghordozásával, ő meg fojtottan annyit válaszol csak, hogy évek óta. Ljubka persze nem jött, Anatol abbahagyta az önkielégítő játszadozást a gondolattal, eszébe jutott Pali bácsi, a szexuális levelező egyik standard válasza, "az önkielégítés, ha bűntudattal jár, akkor káros", neki meg volt némi bűntudata Ljubka miatt, hiszen mostanáig képtelen volt eldönteni, tönkrement házasságának oka vagy okozata volt mindaz, amit ez az asszony jelentett neki. Jegyet váltott a negyed kettes személyre Ceglédig és vissza, legalább lenne vonat Beloianniszba, sóhajtotta hirtelen, aztán majdnem elröhögte magát, megörült, hogy életösztöne nem hagyja azért egészen elmerülni, görögözött egy kicsit, vagyis játszogatta megszokott életjátékát, újabb kalandos történeteket gondolt ki görög menekült szüleiről a váróterem hideg, büdös sötétjében, közben talán el is aludt, mert arra riadt föl, hogy három részeg cigány veri a szendvicsautomatát. Vonaton alszom, mint Molnár Ferenc, jutott eszébe később, már a gőzfürdőben, nyelve a forró kamillaillatot, nem feledve persze a különbségeket sem, hogy őt nem szabadjegyes hálókocsiban ébresztette az udvarias kalauz, hogy átszálljon az ellenvonatra. A nyirkos fapadra terített kötényén gubbasztva nagyon meztelenek és kiszolgáltatottnak érezte magát, az önsajnálat savanykás hányásízével a szájában, hiába ázott saját levében vagy az ilyenkor még tiszta vízben, elmaradt a remélt hatás, semmi, csak az ólmos egykedvűség, még az se zaklatta föl, mikor lelepleződve rajtakapta magát, hogy valami örömforrás után kutat a testén a kabin sötétjében. Várta a buszt, hogy átvigye a hídon, közben fölnézett a hegyoldalra, ahol Gellért állt, biztosabb lábakon, mint ő érezte magát, persze, neki könnyű, túl van már a nehezén, jó volna valahogy kiutazni az életből, gondolta minden különösebb érzelmi kilengés nélkül, de a busz csak az Egyetem presszóig vitte.
Mintha nem is telt volna el hat év, hirtelen úgy érezte, ugyanazzal a minden töltés nélküli tekintettel bámulja meg a pultosnő szoknyafeszítő combját és tomporát, tompora mutantur, már régóta ismerősként köszönti, tudja a nevét, pár hónapja, mint két komoly felnőtt mutogatták egymásnak a gyerekeikről készült születésnapi fényképeket, mintha nem is telt volna el hat év, vagy talán már harminc is. "Milyen elegáns ma, szerkesztő úr", mondja Maya, tudja, sajtóértekezlet, feleli szórakozottan Anatol, csütörtök van.
Micike teljesen ősz volt, törékeny, harminchat kiló, buzgón járt templomba és sűrűn zsidózott, amit különösen nehezen viselt Buendia, kilencedik unokájának szeretőből idővel férjjé előlépett élettársa, aki egy rejtély volt az öregasszony szemében. Évek óta együtt laktak már a Szent István-park Rózsadombra néző, jócskán lerobbant többszobás úrilakásában, az első időkben Micike botránkozó tiltakozása ellenére, később aztán a szentségi házasság és a két kislány megkeresztelése nagyban enyhítette szembenállását, de balsejtelmeitől így sem tudott szabadulni. Sehogy se értette, miért éppen ezen a férfin, sőt akkor még szinte pelyhes állú fiatalemberen akadt meg Estella szeme, ezen, aki meg sem próbált magyarázkodni az első itt töltött éjszaka után, hanem valami tisztelettudó, de határozott fensőbbséggel ült le a közös reggelihez. Már ekkor átvette a hatalmat a lányszoba és a közös helyiségek, Estella szíve és egész teste fölött, de Micikének be kellett ismernie, hogy még az ő hosszas, magányos tűnődéseit is a befolyása alá vonta. Buendiával a nyugtalanság és a titokzatosság költözött a házba, az események hol fölgyorsultak, máskor kicsit talán lefékeződtek, de minden, a legapróbb és leghétköznapibb dolgok is elveszítették egyértelműségüket. Mikor először hosszabb időre eltűnt a férfi, a jelekből ítélve Micike azt hitte, behívták katonának, látta is az egyenruháját egy alkalommal az előszobában, jól megnézte, se rangjelzés, se karpaszomány, de mikor kérdezősködni kezdett, Estella azt válaszolta, "mindenki úgy tudja, hogy behívták katonának, mondjuk mi is ezt", hát ez azért mégis furcsa, persze az se kevésbé, hogy egy alkalommal egy szakasztott ugyanolyan, éppúgy rangjelzés és paszomány nélküli egyenruhát viselő férfi azzal állított be, hogy ő az ezredes úr tisztiszolgája. Buendia, mikor egyszer valahogy rákérdezett az öregasszony, csak annyit mondott, hogy ne lepődjön meg semmin, és ne nagyon kérdezgessen, abból nem lehet baj, hát ha ezt megnyugtatásnak szánta, akkor bizony nem járt sikerrel, mert hogy is lehetne ilyen bizonytalanságok közepette nyugodtan élni, nem kérdezni, semmin meg nem lepődni. Az embernek mégiscsak tudnia kell, kivel él egy fedél alatt, mi ez a sok jövés-menés, végtére is nemcsak Estella nagyanyja, akit hatévesen bíztak rá a szülei, mikor elmentek Dél-Amerikába, "kicsit elhúzódik ez a szolgálati út, hiszen tíz-tizenegy hónapról volt csak szó, no de mindegy", nemcsak Estella nagyanyja, hanem egyelőre még a főbérlő is ő, és mit mond majd, ha egyszer megkérdezi a házmester, vagy netán az IKV-tól valaki, hogy "nagyságos asszonyom", vagy "Gebauer néni", mi történik maguknál? Buendia erre azt válaszolta, hogy nem fogják megkérdezni, ezt olyan különös hangsúllyal mondta, és tényleg, senki nem kérdezett semmit, a házmester még előzékenyebben köszön, mint eddig, pedig lehetetlen, hogy nem vettek észre semmit. Az ezredesi rangot Micike sehogy se értette, hiszen egy huszonhat éves férfi legfeljebb kapitány lehet, Micike ismerte ezeket a katonai dolgokat, bátyja szegény, Isten nyugtassa, a tengerészlovasság tábornokának egyik szárnysegédje volt, és a ranglétrán fölfelé ma sem lehet szaladni, ez, legalább ez, úgy van még most is, mint régen. Az még rendben lett volna, hogy sok hasonló korú fiatal férfi járt föl Buendiáékhoz, bort ittak, politizáltak és ütötték az írógépet, de amikor az a magas szőke, akit később ugyancsak ezredesként kerestek itt telefonon, szelíden arra kérte, hogy ne szidja a zsidókat, ma azok is a szabadságért harcolnak, az már kicsit sok volt. Ő ötvenhét éve él itt az Új-Lipótvárosban, neki erről ne magyarázzanak, ha gyerekként is, de emlékszik még a kommünre is, és akárhogy csűrjük-csavarjuk, Jézus urunkat is ők feszítették meg. "De ugye nem az én anyám?", kérdezte hirtelen az egyik, egy kerekedő arcú szemüveges, "és akkor mégis miért rajta kellett ezt megtorolni, és miért kell még ezért is nekem vezekelnem?", a hangjában valami fojtott feszültség vibrált, mikor elmentek, Estella azt mondta róla, hogy görög származású, az anyja zsidó volt, és Bergen-Belsenben ölték meg. "Tetszik tudni, füstbe ment", mondta az Anatol nevű fiatalember legközelebb, mikor Micike bocsánatot próbált kérni, ha netán megbántotta volna, hiszen ő nem személy szerint, hanem csak úgy általában, ugye, mert szóval itt az Új-Lipótvárosban azért még mások az emberek, mint esetleg Görögországban, és, de a szemüveges, aki szintén ezredes volt, mint később kiderült, a tapintatlanság látszatát is vállalva félbeszakította mentegetőzését, "füstbe ment, és én azóta gyűlölöm a füstöt és a dohányzást", mondta, és ettől olyan végtelenül szimpatikus lett és bizalomgerjesztő, hogy Micikében fölmerült a gondolat, egyszer tőle kér majd magyarázatot erre a sok érthetetlenségre. Mert hát sehogy sincs rendjén, hogy egy ezredes, mint Buendia, még ha fiatal is, ilyen keveset keressen, hogy a hónap vége felé több napon át eszik az erdélyi gazdagfőzeléket, a mindenféle maradékokból összefőzött gezemicét, amihez Buendia bizarr meséi jelentik a feltétet, a lányok mindenesetre, akiket Fügének és Datolyának nevezett az apjuk, csillogó szemmel kanalazzák. "Ivánkám, mi az a konspiráció?", kérdezte egy alkalommal Micike Buendiát, akit következetesen a keresztségben kapott nevén szólított, belehallgatva egy Anatollal folytatott beszélgetésbe, s ekkor értette meg végre a válaszból, hogy Buendia azért hord újságot hajnalonként, hogy elterelje a figyelmet igazi hivatásáról, azért élnek ilyen szerényen, nehogy bárki is gyanút fogjon, Elmer tanítói állást vállalt, Anatol technikusként dolgozik egy építkezésen, ez egy titkos hadsereg, amelyről addig senki se szerezhet tudomást, míg ki nem robban a harc. Micike egyre inkább el kellett higgye a konspirációt meg a titkos hadsereget, gyötörte is a szorongás, mi lesz, milyen harc, hol állnak majd a kommunisták, hol a zsidók, hogy ő visszakaphatja-e legalább a szadai birtokait, de erről nem tájékoztatták, egyáltalán semmiről se tájékoztatták, csak nagy nehezen tudott kiszedni belőlük ezt-azt, pedig ők tényleg nagyon sokat tudhattak. Mindig tudták például a híreket, már jóval előbb, mint a rádió bemondta, gyakran jött ez a Szentistványi kapitány vagy őrnagy, ez a bajuszos, snájdig fekete fiatalember, ő volt a legszimpatikusabb, úgy mutatkozott be, hogy "Szentistványi István, csókolom a kezét a méltóságos asszonynak, az édesatyám még báró volt", ez lehetett a titkos futár, mert ő hozta a híreket, amit aztán egy-két nap múlva bemondott a rádió vagy a szabadeurópa, ő is konspirált, de Micikének azért annyit sikerült kiderítenie, egyszer kiesett a kabátjából egy igazolvány, hogy valami MTI nevű gyárban vagy vállalatnál sofőrként álcázza magát. "Ádám atya is itt van már?", kérdezte Buendia hazatérve éppen egy illegális útjáról, "hát pap az a sovány, megnyerő arcú fiatalember?", Micike szívében szállást vett az öröm, mégiscsak jó ügyért harcolnak, komoly hadsereg ez, ha titkos is, hiszen papjuk is van, alig tudták lebeszélni gyónási szándékáról, csak a végső érv hatott, hogy az atya nem hozott magával lila stólát, ami nélkül ha érvényes is, de nem ildomos. Különben is megérkezett egy köpcös, fekete hajú férfi, zászlósnak szólították a többiek, és szétosztotta a pisztolyokat, Buendiának és Szentistványi kapitánynak egyenruhát is adott, "a többiek, ugye, civilben, Ádám atya is, de ezen még gondolkodni kéne", a komolyarcú Ádám atya erre széttárta a karját, "te vagy az asszisztens, kérlek, ezt döntsd el te". "Hogyhogy asszisztens?", kérdezte érdeklődőn Micike, Buendia rögtön kész volt a válasszal, az ugyanaz, mint a szárnysegéd, aztán valami hosszú szöveg fölolvasásába kezdett, amit az éjjel írt, Micike reggel megleste a címét, Haditanács, úgy hangzott, mint valami novella, de bizonyára csak a konspiráció érdekében, "tehát holnap, tizenhat órakor", búcsúztak a vendégek.
Átlagos koranyári napként indult a holnap, Estella szöszmötölt a gyerekek körül, Buendia a szokásos egykedvű arcával érkezett haza reggel az újságkihordásból, kötélidegei lehetnek, gondolta Micike szorongásai közepette, és most már képes volt bevallani magának, hogy ha nem is szereti, de tiszteli ezt a férfit, fölnéz rá. Buendia kopogott egy keveset az írógépén, humorizált a honoráriumát hozó pénzespostással, valami cikke jelent meg egy újságban, Micike csodálta, milyen leleményesen tudja rejtegetni igazi énjét és hivatását az újságkihordás és írogatás mögött, "ha tudná ez a postás, kivel nevetgél", legfeljebb annyi utalt az elkövetkező eseményekre, hogy a férfi néhányszor elővette, nézegette és meg-megtapogatta a pisztolyt, aztán visszatette az asztalfiókba. Néhány perc lehetett még hátra, a mindig sietős ingaóra már ütni kezdett, Buendia egy sokat tapasztalt katona nyugalmával ült a karosszékben, már egyenruhát viselt, oldalán a pisztoly, lába az íróasztalon, a lemezjátszóról kubai forradalmi dalok szóltak, simogatta a szakállát és szivarfüstkarikákat pöfékelt, a tükörbe pillantva úgy látta, hasonlít valamelyest Castróra és ez megelégedéssel töltötte el, mikor megcsörrent a telefon. "Valami Zsidovics", dehogyis, Zsigovits, a zászlós, tudja, a szárnysegéd, magyarázta Buendia, miközben átvette a kagylót Micike remegő kezéből, "rendben, szóval pontosan két perc múlva, óra indul", és karóráján benyomta a stopper gombját. Lassan az ablakhoz sétált, elhúzta a függönyt és várt, aztán kintről éles vezényszó hallatszott, "csapó", és eldördült az első lövés, amit hosszabb rövidebb géppisztolysorozatok követtek, Buendia kinyitotta az ablakot, lekiabált az utcán harcolóknak és lőtt. "Elkezdődött", hebegte Micike, riadt szemén Buendia úgy látta, kishíján összepisili magát a rémülettől, semmi pánik, próbálta megnyugtatni, de az öregasszony csak arra tudott gondolni, hogy mégis ki kellett volna erőszakolnia, hogy Ádám atya meggyóntassa, de most már késő bánat, bár az őszinte bűnbánat sosem késő, jutott eszébe, és összekulcsolta a kezét. Buendia határozott nyugalommal tárcsázott, rövid utasításokat adott, és várta a további hívásokat, kint hol élénkült, hol lanyhult valamelyest a lövöldözés, érthetetlen vezényszavak recsegtek valami megafonból. Anatol telefonált, hogy úton van idefelé, aztán meg Elmer ezredes jelentkezett, az EMKE-aluljáróból ordított, hogy hadbíróság elé állíttatja Zsigovitsot, mert két perccel korábban indította el az akciót, még dühöngött, mikor csöngettek, és Anatol állt az ajtóban, lihegett, fehér ingén, szerencsére a szívvel ellentétes oldalon, egyre növekvő vérfolttal, "semmi baj, csak súrolta a tüdőmet, de ez a rohadt üvegdarab az ujjamat is megvágta", hörögte, és vérzett, és mintha a nevetéstől fuldoklott volna, Micikét őszinte csodálatra késztette ez a szemitákra szerinte nem jellemző férfias helytállás. "Butuskáim", simogatta Estella a két kislány, Füge és Datolya fejét, akik riadtan nézték a véres inget, és meg-megrázkódtak a nagyobb robbanásokra, "csak játék az egész, filmet forgatnak", mikor észrevette, hogy nagyanyja mellette áll, úgy nézett rá, mint aki azt mondja, "valamivel csak meg kell nyugtatnom őket, nem?". Buendia a helyzethez illő komolysággal hajolt a megfelelően vérző vékony kis karcolás fölé, a sebesültet a pamlagra fektette és Ágfalvi doktort hívta telefonon, "az első sebesültünk, Anatol ezredes". Taxival jöttem, magyarázta a Doktor, amikor pár perc múlva megérkezett, ilyenkor kockázatosabb a mentő, átkarolták Buendiával a sebesültet, és támogatták lefelé a lépcsőn, odalent van elég szesz, azzal mindent fertőtlenítünk, mondogatta biztatóan a Doktor, s Anatol szemében a hála tükröződött, tudta, hogy meg van mentve.
Lassan elcsitult a harc, ahogy estére elül a szél, mikor egy órával az utolsó lövés után Micike az ablakhoz merészkedett, már üres volt a park, nem látott se halottat se sebesültet. Győztünk, mondta Buendia egyszerűen és magától értetődően, ahogy az igazság végül is győzni szokott, este nagy vacsorát ettek, erdélyi gazdagfőzeléket több üveg kövidinkával, ott voltak a tisztek, csak Anatol, a Doktor és Ádám atya hiányzott, utóbbi Micike őszinte bánatára, Zsigovits zászlós visszakérte a pisztolyokat és egyenruhákat, és kiosztotta a pénzt, fejenként 110 forintot. Micike kicsit kevesellte magában az összeget, egy győztes ütközetben való részvételért többet érdemelnének ezek a bátor férfiak, de hát nem zsoldosok ezek, villant át agyán a felismerés, hanem szabadságharcosok, még ha nem is használják ezt a patetikus kifejezést. Sorra aláírták a pénz átvételét egy "Gerillaharc dispo" feliratú füzetben, Micike megnyugvással konstatálta, hogy a győzelem estéjén máris kezdetét veszi a konszolidáció, és csillogó szemmel hallgatta Szentistványi kapitányt, akit remélhetőleg hamarosan előléptetnek, hogy már holnap bekerül a hírekbe a szentistvánparki ütközet.
"Szabadság lesz", emeli a poharát Zsigovits zászlós, "már van szabadság", igazítja helyre Elmer ezredes mosolyogva, már nem akarja hadbíróság elé állíttatni a szárnysegédasszisztenst, "de zsidózni azt ezután se szabad", fűzi hozzá Buendia, fölemelt mutatóujjával Micike felé fordulva, akinek ez talán már eszébe se jutna, hiszen ő látta Anatol ezredest vérezni a szent ügyért. A borok fogytával elköszönnek a tisztek, katonásan, mintha csattannának a tornacipős bokák a kézcsók előtt, Micike rebbenő szívében szétárad az öröm, mintha véget ért volna egy kínos intermezzo, mintha helyreállt volna a világ rendje. Becsoszog a szobájába, keresgél a rádión, hátha már ma bemondja a győzelmet a szabadeurópa, azok mindig időben megneszelik a dolgokat, aztán meghallja a falon át Estelláék fölszabadult nevetését, átmegy még hozzájuk, és percekig együtt nevetnek. "Ivánkám", kérdezi meglepetten, "miért kelnél holnap is hajnalban, a győzelem után?", mikor látja, hogy Buendia három órára állítja be a vekkert. "Biztos, ami biztos", feleli a férfi a ravaszkás mosolyával, "én még egy darabig tovább konspirálok".
Sűrűn esett a hó, Aljosa állt az ablaknál, nézte, amint elfehéredik a világ, talán rémületében, eddig szürke és ígéretmentes volt a délután, s őt hirtelen elfogta egy semmi máshoz nem hasonlítható érzés, toalettre kell mennie. Ahogy ez a mondat összeállt Anatol lelkében, melyet az orosz hómezőkhöz érzett most hasonlatosnak, egy lassú téli autóútra gondolt, hóesésben jöttek hazafelé, az elegáns kocsiban Őszpeterdi ült, az öreg főszerkesztő, meg János, a költő, Anatol a sofőr melletti ülésen hallgatta őket, pontosabban Jánost, hiszen végig ő beszélt. Karamazov Aljosáról, aki odahagyva testvéreit és a helyét a regényben, egyre gyakrabban és többnyire a legváratlanabbul bukkant föl János verseiben és beszélgetésnek hitt monológjaiban, mint ekkor is éppen. Őszpeterdi bóbiskolva morrant néha egy "hát igen"-t tömött bajusza alól, aztán újra lehunyta csak résnyire nyitott szemét, fájt a feje a késő estébe nyúló író-olvasó találkozót követő, hajnalig tartó ivászattól, de János megállíthatatlan volt, mint a hóesés. Egyszercsak mégis kizökkent, madárkeze a sofőr vállára rebbent, "Misikém, ha volna itt valahol egy toalett", másfél méter magas hófalak között kanyargott éppen az út, de Misi értette a dolgát, percek múlva hogy-hogy-nem talált egy útmenti presszót, megállt, s a háború előtti filmekből ellesett eleganciával kinyitotta a költőnek az ajtót és elkísérte. Erre Őszpeterdi is fölrezzent, körülnézett, látta eltűnni őket a hóból alig kiásott épület sarkánál, majd János cérnahangján megszólalt, "Aljosának toalettre kellett menni", pillanatnyi csönd után egyszerre robbant ki belőlük a röhögés, a térdüket csapkodták könnyes szemmel, és mikor a költő és a sofőr visszaült a kocsiba, még akkor is föl-fölhorkant valamelyikük.
Anatol nézte a zakopánei hóesést, rájött, hogy ez a történet talán vigasztalásul jutott eszébe, mivel nem tud kimenni az utcára, hiszen percek alatt átázna drágán vett cipője, így még akkor se juthatna egy üveg sörhöz, ha esetleg érkezett volna a főutca legjobban ellátott üzletébe, ami pedig itt ugyancsak ritka esemény. Vigasztalta magát, finom ember lévén részvétet érzett a szomorúak iránt minden személyválogatás nélkül, olykor meghívta egy-egy féldecire a leginkább szívéhez nőtt ellenségét is, aki évente rendszeresen följelentette ugyan, de utána mindig soká emésztette a bűntudat, s ilyenkor szomjúhozta a vigaszt, a vegyesgyümölcsöt és a megbocsátást. Máskor meg azon kapta magát, hogy az Urat biztatja, lelkesíti a templomban, hát miért is ne vigasztalhatná néha saját magát is, nincs ebben semmi, ami az erkölcsöt vagy a jó ízlést sértené. Persze tudta, vagyis mindig újra rájött, hogy valami mélyebb keserűség van benne, amit hacsak lehet, szívesen azonosít a sör ízével, innét is talán a gyakori szomjúság. Visszafordult az ablaktól, az ágyon összegömbölyödve a könnyű takaró alatt másfél éves fia, szája sarkában mint Churchillnek a szivar a régi fotókon, úgy lógott az agyonrágott cumi, a gyerek édesen aludt a kissé túlfűtött szobában, az asszony és a másik gyerek egy fallal odébb próbálgatták az üdülőben kötelességszerű délutáni alvást. Anatol nézte a fiát, mint valami folytatást, bár aligha tudta volna megfogalmazni, mi az, amit a gyerek folytathatna belőle, nézte, kissé megkésett apasága hajlamossá tette az olykori ellágyulásra és valami eddig nem ismert félelemre, ami lényének kútmélyében cseppenként elegyített valami keserűséget belé. Oka vagy okozata volt-e ennek, nem tudta eldönteni, de rosszabbul bírta újabban a bizonytalanságot, amivel pedig emlékezete szerint mindig is együtt élt.
Bámult ki az ablakon, a szomszéd kert végében a ház már alig látszott a szürkésfehér kavargásban, de Anatol nem mozdult, nézte amit nem lát, a Giewont kétezer méteres csúcsát, több napos utánjárással végre tudott venni előző nap egy térképet, amely jelzett egy nehéz, de járhatónak tűnő utat. Ha kitisztul, gondolta, ha eláll a hóesés, neki kéne vágni, ahogy pár éve Szófiában térkép nélkül, párszavas útbaigazítás után nekiindult a Vitosának, nem félt, hogy esetleg eltéved, nem félt, amikor eltévedt, fütyörészett, igaz, magát bátorítva fütyörészett és kortyolta a vodkát, beosztva, hogy kitartson reggelig, nem izgatta a gondolat, hogy esetleg megfagyhat, különben is úgy tudta, a fagyás nem fájdalmas. Hátizsákjából előkotort még egy pulóvert, aztán nekivetette a hátát egy rézsút dűlő, kissé kiöblösödő sziklafalnak, kényelmesen elhelyezkedett, mintha a koporsóban, gondolta, ott pedig semmiképp sem tanácsos fölvenni valami kényelmetlen pózt, a négy és fél deci vodkával, mint a feltámadás bizonyos reménységével eljátszotta azt, hogy meghal. Ilyenkor állítólag lepereg az ember előtt az egész élete, ő is megpróbálkozott hát vele, de gyöngének és unalmasnak találta a mozit, ráadásul folyton érezte közben, hogy csak játék az egész, gyors számvetés után engedélyezett magának egy rendkívüli kortyot a vodkából, aztán bámulni kezdte a szikrázóan csillagos eget, ami egészen valószínűtlenné tette a januári csonthideg éjszakát. Tudta, hogy megmenekül, barátnőjének előző szeretője hegyimentő, az asszony már biztosan fölhívta telefonon, hiszen éjfél is elmúlt, Borisz káromkodik, mint a lavina, de fél négykor riasztja a csapatát és elindulnak. Biztosan hagyja egy kicsit rimánkodni Ljubkát, ajánlja neki az éppen szolgálatban lévőket, de valójában maga akar majd megtalálni, ez lesz az ő nagyvonalúságának és megbízhatóságának diadala, "míg a kedves új barátod önmagát keresi a hegyen, addig én őt keressem neked, őt, aki miatt kirúgtál?", valami ilyesmit mondhat, de hajnalban elindulnak.
Tudta, hogy megmenekül, ahogy mostanában visszaemlékezik arra az időszakra, mintha az Isten tenyerén járkált volna, sose látta ugyan előre a következő harmadik lépést, de abban valahogy bizonyos volt, hogy nagy baj nem érheti. A hit bizonyosságának a lámpájával bóklásztam akkoriban, nem éppen üdvös útjaimon, fogalmazta meg magának később kissé patetikusan és elnagyoltan, de talán mégsem tévedett nagyot. Az ablaknál, a láthatatlan Giewontot bámulva teljesen világos volt a számára, hogy ez az időszak elmúlt, bár útjai ma se sokkal üdvösebbek. Ahogy idáig jutott a gondolataiban, rögtön peregni kezdett egy film az agyában, most persze örült volna, ha úgy jár, mint annyiszor gyerekkorában, hogy kipenderíti a moziból a jegyszedő, de ez a film valahogy neki készült, harminchat éven felülieknek szólt, ő pedig hónapokkal ezelőtt átlépte már a korhatárt, elhűlt attól, amit látott, legalább olyan hidegnek érezte a testét, mint amikor Boriszék rátaláltak a hajnali szürkületben, elborzasztotta a leállíthatatlan mozigép. Úristen, lehet, hogy haldoklom?, talán kiáltott, mert hirtelen leállt a film, világos lett, éles kontúrokkal ragyogott a Giewont a délutáni napfényben, tisztán látta, hogy már nem fog nekiindulni a hegynek, késő, elmúlt a bizonyosság, hogy nem érheti nagy baj, nincs itt Borisz se, és az se, aki akkor Boriszt utána küldte, ők azóta újra együtt élnek, ha ugyan még együtt élnek, én meg, tűnődik Anatol helyzetének meghatározásán, az Isten tenyeréről valahogy a hóna alá kerültem.
Hogy ki vagy mi vezette Boriszt egyenesen ahhoz a sziklához, az akkor nem volt kétséges Anatol számára, s amikor Borisz dühösen azt válaszolta a kérdésre, hogy "errefelé ez az egyetlen alkalmas hely, ahol az ember kihúzhatja az éjszakát", akkor csak igazítani kellett kicsit a nem kérdéses kérdésen, hogyan találtam rá éppen erre a helyre? Sokkal bizonytalanabb volna ma a válasszal, és ez az, amit az ember annyira nehezen visel, bizonytalanná leginkább az teszi, hogy olyan rosszul bírja a bizonytalanságot. Nézte a nyugtalanul forgolódó gyereket, tényleg fölkiálthatott az előbb, talán attól rezzent föl álmából, lehangolta a gondolat, hogy netán az ő sorsában fölgyülemlett bizonytalanságokat viszi tovább a folytatás. Védtelennek érezte magát, még vodka sincs, aminek a társasága ott fönt a hegyen annyira megnyugtatta, mindennapi gondjai, kudarcai és frissen fölfedezett jellemhibái omlásveszélyében érezte magát hosszú hónapok óta, határozottan félt, úgy érezte nemcsak sötétedés várható, mint a Vitosán, de talán lavina is.
Kiszolgáltatott vagyok, gondolta, a hegyet nézte, és valami mazochista élvezettel bámulta a vakító havat, amikor hirtelen János jutott eszébe, amint toalettre kéredzkedés előtt éppen Aljosáról beszélt. A kiszolgáltatottság kegyelméről, a felszabadító bizonytalanságról, hiszen az maga a kegyelem ha megadatik, mert a biztonságérzet olyan, mint a páncél, azt hiszed téged véd, pedig csak rádcsukódik, testre szabott börtön, kívül kerülve sejtjük csak meg, mi is az a szabadság, amire áhítozunk, és amire teremtve vagyunk.
Hogy Jancsi hangját hallotta-e vagy Karamazov Aljosáét, esetleg a sajátját, nem tudta eldönteni, lehet hogy ez már annak az áldott bizonytalanságnak a kezdete? Annak azért örült, hogy legalább azt viszonylagos biztonsággal érezte, hogy most neki kell toalettre mennie. Visszatérve az újra mélyen alvó gyereket átvitte a másik szobába az anyja mellé, Virág édesen aludt a kislánnyal együtt, Anatol írt egy cédulát, "sétálni mentem, estefelé jövök", cipőt húzott és elindult. Tudta, valószínűleg átázik a cipő, félő, hogy nincs sör, vagy már elfogyott a boltban, de azért elindult, ha nem is a régi könnyű szívvel, mégis szabadon, s hogy ezt még jobban érezze, zsebébe süllyesztette az útlevelét, amely pár hónapja már a világ összes országába érvényes.
Mégiscsak angyal!, kiáltott föl az éjszakai szállodaszoba nagyothalló csöndjében Anatol, megmondta, amit mondania kellett, akinek füle van, hallja meg, persze, a gé, amiről Zénó atya is beszélt, nyilván ezért jutott eszembe, gé, talán nem pontosan 9,81, de egyfajta nehézségi gyorsulás ez, valami tömegvonzás, az elveszés titkos vágya, a sár nosztalgiája, ennyit tudok franciául, "nostalgie de la boue", a fanyar ízű másnapok, a romlás lehellete, a könnyű szédülés reggel, mintha a pusztulás peremén egyensúlyozna, a kísértés hideglelősen kellemes borzongása, a majdnem meghalás felszabadult érzése, a görcsök között kiürített gyomor tágassága, a súlyosan könnyű test araszoló lebegése, a hübrisz kéje, a pokolraszállás dantei kalandvágya, és persze egy mélységesen félreértett ígéret is munkál a mélyén, hogy aki elveszíti az életét, az megnyeri azt. A megszüntetve megőrzés azonban csakis célirányosan működik, úgy szól az örömhír, hogy "aki elveszíti az életét értem", így mondta a názáreti ács, "értem", ezt a kihallgatótiszt mondja Anatolban, de ez most olyan mindegy lett, hiszen az ember mégiscsak több, mint saját vallatója, önmaga kérlelhetetlen jobbik énje, aki nélkül persze erre a felismerésre se juthatnánk. Azt hiszem, sejtem, állapítja meg Anatol szívében némi büszkeséggel, szerényen ül a hotelszoba közepére állított széken a vakító éjjeliszekrény-lámpafényben, mint akiről kiderült, hogy Newton leszármazottja, s elméletének továbbfejlesztője, mintha a fején koppant volna az alma, amelyik nem esett messze a fájától.
"Itt legalább nem változott semmi", sóhajtja Ágfalvi doktor, szeme végigtapogatja a kis szoba falait, a polcokon ismerős könyvek, a falakon meg saját életének lenyomatai, "Úristen, ezeket mind én festettem", tizenöt-húsz éve készült absztrakt képek néznek rá vissza, színeik alig fakultak, a Doktor fújja a füstöt öreg barátja régi legényszobájában, hátradől a széles díványon, amit most is toszolyának nevez kamaszos kajánsággal, "volt azóta is sok bevetés?", Anatol szerényen szerénykedik, csak nem képzeled..., mindketten nevetnek, igaz, kicsit tartózkodóan, mintha érzékeny füllel keresnének valamit, mint akik hangolnak, hangolódnak. "Ez is ugyanolyan szar", mondja a Doktor, és jólesően nagyot húz a kőbányai világosból, "milyen tuskó vagyok, neked nem kell ezt innod, lemegyek a kocsihoz, hoztam neked három karton Holstent". Biztosan írtam, hogy újabban nem bírom ezt az egérszagú löttyöt, különben honnan tudná, "majd én lemegyek", tápászkodik Anatol és elkapja a felé repülő slusszkulcsot. Ezüstszürke, elegáns, müncheni rendszámú BMW áll a ház előtt a hidegkék higanygőzlámpafényben, vajon Zoltán bácsi látta-e már?, rögtön ez jut eszébe, hiszen a neki megmutatandó BMW és Zoltán leeső álla a Doktor ábrándozásaiban húsz éve a siker, a győzelem szimbóluma. A kocsiban rend van, a jobb hátsó ajtónál egy akasztón vállfa lóg, halványszürke öltöny, a hátsó ülésen a csomagok csatasorban, a térképek használati sorrendben a műszerfal alatti polcon, tüchtigkeit, állapítja meg Anatol, s a jobb első ülésen lát még egy orvosi táskát is. Mikor fölér a sörökkel, a Doktor maga elé bámulva ül a heverő szélén, fölrezzen az ajtónyitásra, "még nem érkeztem meg egészen", mondja, és kissé harsányan berregni kezd, nagyot dudál, amikor elé lép Anatol a tálcával, "na, akkor még egy kis gázfröccs", a Doktor baljával kiinteget a kocsi ablakán, elveszi a tálcáról a gyöngyöző barna üveget, "szeretem, ha emlékezetben tartják a rögeszméimet, csakis barna üvegből", aztán lassít az ágyneműtartó előtt, nagyokat kortyol az üvegből, "már majdnem itt vagyok", berreg tovább, "fél év per óra sebességgel jövök otthonról, adjál még tíz percet". Anatol magára hagyja öreg barátját, örül, hogy újra látja, örül, hogy ráismer, kimegy kávét főzni, a konyhából még visszakiált, ha megérkeztél, vegyél gyorsan egy intellek-tust, a Doki emlékszik a folytatásra, hogy a betörölközésre már ő is itt lesz, hát betörölközés aztán volt bőven annak idején, eszébe jut a Trombitás-kert, ahol éveken át hosszú órákat könyököltek délutántól késő estig az abroszszürkületben, hirtelen megmozdul a Doktor emlékezetének forgószínpada, újabb és újabb régi sörözések díszletei jönnek elő, Anatol akkoriban már nem szívesen járt haza, éjfélig is elüldögélt itt-ott, s ha barátja fáradni látszott, gyorsan rendelt még valamit, és kipréselt magából egy-két poént, némelyik aztán meg is maradt valahogy, és szólásként gyakran visszatért.
Hogy utáltam eleinte, jut eszébe Anatolnak megismerkedésük ideje, álltak a hosszú, festetlen ebédlői asztalok mellett a kollégiumban a mennyezeti lámpák sivár fényében, az asztalon vastagon bőrösödő babfőzelék gőzölgött a töredezett szélű tálakban, valami ismeretlen szövegű imát hadartak a többiek, ők, az elsősök meg összetett kezük fedezékéből figyeltek maguk köré, minden és mindenki ismeretlen volt. Most, hogy matat a kávéfőzővel, újra hallja az akkori hangját, ami persze csak belül szólt, de annál visszhangosabban, "Jézusom, hova kerültem?, mit keresek én itt?", látta maga körül a fölnyírt hajú, bugyuta kisministránsokra emlékeztető figurákat, a tornából fölmentett eminenseket, a terem másik végében meg azokat a kretén másodikosokat, akik mostantól igen nagyfiúnak érzik magukat, tűnődött, vajon meddig fogja itt kibírni, hiszen Pesten volna a helye, a szigeti úszókollégiumban, Karcsi bá, a régi edzője még augusztus végén is üzent, hogy tartják számára a helyet, de Apa hajthatatlan maradt, ezzel aztán elúszott az úszókarrier, helyette itt ez a "jó erős iskola, ahonnan be lehet jutni az egyetemre", és itt a sok panoptikumszökevény, szemközt mindjárt ez a pirospozsgás, enyhén kancsal, ezüstgombos-kékzakós mamakedvence. Mamakedvence most éppen érkezőben van a kisszobában, talán már egy újabb sörrel közeledik ehhez a lakáshoz, amely támaszpont és gyülekezőhely volt négy éven át, s azután is még sokáig, alkalmi menedék, amolyan toszkulánum, egy beatzenekar és szűkebb környezete gyűlt itt össze minden szombat délután, verték a zongorát, hallgatták a tinédzser partit, az elkapott szöveg- és dallamfoszlányokból próbálták rekonstruálni a Beatles- és Rolling Stones számokat, közben vedelték a Klári néni főzte kakaót, aminek olyan különös íze volt arra a fél deci rumra, amit idefelé gyorsan bekaptak, a biztonság kedvéért mindig feketekávéscsészéből, a sarki cukrászdában. Többnyire ide érkeztek a levelek, hogy elkerüljék a szerzetestanárok szúrópróbaszerű cenzúráját, itt készültek a fehérhollóritka táncestek programjai, meg a valamivel gyakoribb irodalmi délutánok műsorai, nyüzsögve és harsányan, Klári néni kente a vajaskenyereket, és gyakran hosszas beszélgetésbe keveredett valamelyikükkel, akinek éppen tele volt a lelke, Feri bácsi viszont tíz-húsz perccel a fiúk érkezése után rendszerint hosszú sétára indult.
"Egy hónappal azután mentem el, hogy meghalt apád", a Doktor már megérkezett, otthonosan támasztja a konyhaajtófélfát, és szórakozottan néz körül az ismerős környezetben, "most persze arra gondolsz, hogy ugyan mi a francnak, igaz?". Nemcsak belgyógyász, úgy látszik, már lélekbúvár is, gondolja az öreg gáztűzhely csapjával viaskodva Anatol, miközben serényen bólogat, ezt a lépését sehogy se tudta megérteni a Dokinak, hiszen itthon mindene megvolt, vagy hát meg lett volna, Eszter imádta őt és viszont, és az asszonynak volt lakása, kocsija, neki csak a továbbiakért kellett hajtani, ideális hármasugrás lett volna, az első kettőt már, nem is rosszul, megugrotta más, elismerték a főnökei és szerették a betegek, erre ő elmegy két bőrönddel, még a diplomáját is úgy kell később utánacsempészni. A közeli barátok mind tudtak a szándékáról, legalább tíz évig forgatta a fejében, készülődött, érthető is lett volna, ha elmegy az ötödik sikertelen fölvételi után, amikor tényleg alig volt rá remény, hogy Zoltán nagybácsinak leessék az álla, műtősfiú volt, szociális gondozó meg mentőápoló, két sör után már böfögte is föl az összes kudarcait, a fölvételiken, az első években az egyetemen is, a zenében meg a festészetben, nagyritkán még a nőknél is, és egyre engesztelhetetlenebbül gyűlölte "ezt az egészet", megnyomorított nagyapjának sorsát látta a magáéban mutatis mutandis ismétlődni. Aztán, amikor már lehetett, minden nyáron kiutazott az unokanővéréhez, és mindig szépen haza is jött, és a sokat látottak bölcsességével csitítgatta a többieket, hogy csak semmi hebehurgyaság, mert ott is krumpliból és nem kolbászból van a körítés, és amikor végre sínre került, akkor leszállt, és nem váltott jegyet hazafelé az Orient-expresszre.
Anatol megtörölte a szemét; mivel száraz volt, sokan indokolatlannak ítélnék ezt a minden belső remegése ellenére türelmes, lassú, műgonddal végrehajtott műveletet, a tisztaság igényének finomremegésű nyugalma volt ez. Megtörölte a szemét a tollnak, azt az apró, kerekded horpadást, melyből a tinta könnyezett a tollhegyre, majd a papír sápadtfehér arcára, a letörölhetetlen fájdalom keserűkék nyomait hagyva rajta. Azzal a régivágású, vagyis inkább metszésű tollal írt, ha szépírt, amely nem tűrhette a kapkodást, amely már működésével is folyamatosan eszébe juttatja a szerzőnek, hogy nemcsak úgy magától tolul a toll végére az írás, hanem merítjük azt valahonnan, fáradhatatlanul, tollhegy a tintát, kiskanál a tengert. S ha olykor epébe mártom a tollamat, akkor szükségképpen magamba is döfök, tűnődött Anatol, intellektuális önsebzés, nézett végig hízásnak indult, a kövérségbe már-már megérkezett testén az alanyi költők patetikus önsajnálatával, de a keze, tudta, ilyenkor se remeghet meg, nem ejthet foltot a papíron, azok amúgy is inkább az életét csúfítják. A művem áldozata vagyok, gondolta a szerény szenvedők megingathatatlan önelégültségével, törölgette a tolla szemét, a papír már ott feszült az asztalon, fehéren, mint egy megadást jelző, nem lobogó lobogó.
Az írás, sóhajtott fel Anatolban a benne éppen ébredező mester, és Virág a megértéshez szükséges lelki és szellemi távolságból bólogatott, tudta jól, hogy ha írás, az azt jelenti, hogy a fej megint alulra került, vagyis Anatol újra a zsigereiből fog írni, de ez talán még mindig jobb, mintha a zsigereiről írna. Virág törületlenségtől párás lelki szemei előtt ételek, italok és női testek lebegtek el az irodalmi emlékek megszokott halványkék ködében, mint férje műveinek hazajáró szereplői. Az asszony olykor el-elmélázott, végiglapozta emlékezetében orvosegyetemi pszichológia-jegyzeteinek vonatkozó fejezeteit, hogy ugyan miféle frusztrációk terelgethették a szellem robbanékony finomságai iránt oly érzékeny írót az érzékiség ilyen triviálnaturális tájaira. A választ nem találva Virág lemondóan keresni kezdte a tegnap estéről maradt, jó hatásfokúnak bizonyult szóelőhívó két üveg sört, látva Anatol frissen törölt szemén a bemártózás előtti szárazság minden kínját tükröződni.
Be kell épülni a nemzet tudatába, mondta egy alkalommal Fedor Laci, és a többiek, úgy is mint a nemzet része, kishíján betegre röhögték magukat, de közben egyre keserűbb lett a szájukban a nyál, mert végül is mi az Úristennek írna az ember, ha nem titokban ezért, még ha tudja is, hogy ez majdnem teljesen reménytelen, hiszen például Vörösmarty nevű kollégánknak se sikerült egészen, pedig az ő beépülését az iskola erőszakszervezetének kényszerintézkedései és súlyos szankciók is próbálnák előmozdítani. Jobb, ha én inkább a babitsi mondatot vonatkoztatom magamra, állapította meg Anatol, "vezessen hozzám a szabadság", igaz, Miska bácsi nem egészen így ragozott, de ezt kevesen fogják észrevenni, hiszen neki se sikerült olyan masszívan beépülnie ebbe a futóhomokszerű nemzeti tudatba, szóval a szabadság, találják csak meg némely elszórt művemet elsárgult újságok lapjain. Micsoda felfedezés leszek mondjuk Kovács Ignác sírkőfaragó számára, ha egyszercsak kezébe akad az Élet és Irodalom megfelelő számának tizennegyedik oldala, az inasa, Lambert Béla, kideríthetetlen, hogy hogyan, ebbe csomagolta a vésőjét, a mester szeme megakad majd könnyed stílusával is súlyos tartalmakat görgető kis novellámon, és nem tud szabadulni tőlem. Riasztja a családját, elsőül is a harmadik gimnáziumba járó, fogékony Helénkét, aki sajnálattal közli, hogy nem szerepelek a tananyagban, pedig még a negyedikes Selymes Tünde könyvét is végiglapozta értem, talán valami új tehetsége lehetek a honi szépírásnak. És Helénkét megfogja valami, talán a megragadás vágya, hiszen a novellában zuhanyozó meztelen kamaszokról is olvasott, atyját remélhetőleg nem ez a jelenet ragadta magával, és tűvé teszi a férfizuhanyozó helyett legalább a Szabó Ervin könyvtárat, ahol egy szikkadt ötvenes könyvtárosnő, egyelőre magánhasználatra, titkon azonban a nemzeti tudat gyarapítása érdekében gyűjtött kartonjai közül előhúzza számára, mint féltve őrzött majdani kincset, eddigi publikációim szerény, de kishíján maradéktalan jegyzékét. Helénke mint a népmese szerencsés legkisebb királylánya, szalad a folyóiratolvasó ügyeleteséhez, az hosszas keresgélés után a fénymásoló kezelőjéhez, emez Helénkéhez, ő meg az atyjához, akinek első, s egyben végérvényes reakciója, "na baz'meg", még jövendő olvasásszociológusok beható elemzésére vár. Én meg, mosolyog a lelke mélyén némi szolíd bizonytalankodással remélve Anatol, talán megkezdtem lassú, de feltartóztathatatlan beépülésemet nemzetem tudatába.
Két álom között, az ébrenlétre megtévesztésig hasonlító harmadikból fölriadt, valami nyirkosságot érzett, mozdulni sem mert, csak nagyon lassan tudatosodott benne, hogy attól fél, talán bevizelt. Az ágy túloldalán mintha megmozdult volna a mozdulatlan fehér halom, földrengés a hómezőn, de az asszony nem ébredt föl, öntudatlanul érzékelt csak valamit a környezet változásából, a villanygyújtást talán, vagy az ágyrugók feszültségváltozását. Anatol szorongva kikelt az ágyból, végignézett a testén, melyet már kikezdett az elpuhulás, az elmúlt tíz év alatt fölszedett tizenhárom kiló megbontotta a természet korábban rendszeres sportolással fenntartott kemény fegyelmű arányait, lassan olyan leszek, mint egy hízó, gondolta magában valahol olyan mélyen, ahol az ember valójában már nem is gondolkodik, csak tud, majdnem öntudatlanul, de teljes bizonyossággal. Végignézett a testén, amelytől valahogy elidegenedett, fölhajtotta a takarót, de azon sem talált semmi áruló nyomot, bűntudatom lehet. Eszébe jutott, amit az orvos a nagyobbik gyerek bepisiléséről mondott, "tessék megtalálni az okokat, a zavart, a félelmet, a bűntudatot vagy szeretethiányt, vagy mit tudom én, mit...", negyvenévesen ugyan mitől lennék ágybavizelő?, ha csak nem a szorongástól, nehogy az legyek.
Már szinte megnyugodott, s ekkor észrevette a kispárnáján a tenyérnyi foltot, mégiscsak volt itt valami víz, nyugtatta meg magát, de rögtön nyugtalankodott is tovább, sírtam álmomban, nem akart hinni a szemének és tapintó kezének, ami pedig jobbára mindig rávezette a lényegre, hiszen nem emlékezett rá, hogy gyerekkora óta sírt volna. Egyetlen könnycseppet se volt képes kisajtolni magából az apja halálos ágyánál, pedig hosszú napokat és éjszakákat virrasztott mellette, Apa fuldokolva vergődött, a hullámok olykor összecsaptak már fölötte, de hörögve még egyre fölbukott egy-két zihálásnyi életért, üveggolyóvá dermedt szemében ott maradt az utolsó érzés nyoma, kétségbeesés, belülről zabálta szét a szörny, gondolta Anatol, így tudta csak elképzelni a rákot. Apa, aki hol Sziderasz Konstantinként, hol meg Koller Ferencként szerepelt emlékezetének sűrűn gépelt és gyakran javítgatott lapjain, még egyet mintha intett volna, de se mentőöv, se semmi segítség, Anatol és Anya tehetetlenül álltak karnyújtásnyira a végtelenül messzi parton. A temetésen is csak a pórusai nyíltak meg, szakadt róla a víz, izzadt a ravatalozó fülledt homályában és a sírnál a szemszárító napsütésben, vodkára szomjazott, talán a kandeláberekben égő spiritusz szaga terelte erre a gondolatait, a koporsóra visszhangosan zuhogtak valami lejegyezhetetlen, mégis szabályos ritmusban a göröngyök, halálriasztó, közép-európai dobszimfónia.
Nem tudott sírni azon a süket délutánon sem, mikor rádöbbent, hogy Margaréta már másfél éve kizárta az életéből, leszámolt vele mint férjével, lakótársként és alkalmi szeretőként azért maga mellett tartotta még, valószínűleg jobb híján és csak átmenetileg, talán mert félt egyedül a városszéli házban meg a paplan alatti sötétben, de a két gyerek sorsáról már egymaga intézkedett, amikor titokban, gyors egymásutánban elkapartatta őket. A miénk voltak, nyögte, az enyémek is, és elborzadva nézett Teréznek a második abortusz felől érdeklődő levelére, később azt is elképzelhetőnek tartotta, hogy Margaréta nem egészen véletlenül hagyta a mindkettőjüknek szóló leveleket őrző mappában kedves barátjuk aggódó sorait, de akkor olyan döbbenettel bámult rá, mintha a papír volna a szétszaggatott, vérző emberszövet. Nem tudott sírni, az enyémek is voltak, ismételgette rögeszmésen, a hangja fakón visszhangzott bensejének kiszáradt kútjában, tudta, ezzel végérvényesen vége az egésznek, tennie nincs mit, legalábbis úgy érezte, hiszen őbenne csak lezárult valami, de nem kezdődött el valami más, élt tovább nagyobb változtatások nélkül, legfeljebb még korábban ment el otthonról és később tért haza, rendszerint színültig töltve magában napfényszínű sörrel a remény ciszternáit.
Egyszer aztán majdnem elbőgte magát, talán egy évvel a válás után visszament néhány, még ott maradt könyvért, Margaréta zavartan kedves volt, kávét hozott meg valami innivalót, mint amikor családlátogatásra érkezik a tanárbácsi, zavarában percek alatt berúgott kissé, feszesen tartott arcvonásai föllazultak, elengedte és minden szégyenkezés vagy gátlás nélkül sajnálta magát meg kettőjük szemétre került közös életét, aztán arról hüppögött, hogy meghalt a macska. Mintha a gyerekük, egy megszületett gyerekük halálhírét hallotta volna Anatol, kishíján elbőgte magát, pedig nem szerette, eleinte kifejezetten utálta a folyton vedlő, szürke-fekete csíkos jószágot, aki rendszeresen rátelepedett az ágyukra, sáros mancsaival néha még az íróasztalon hagyott papírokat is összetappogta, rohadt dög!, de aztán valahogy elfogadta, látta, hogy amolyan gyerekpótlék az asszonynak, és később maga is úgy tekintett rá, mint kapcsolatuk talán utolsó, esetleg mégis megtartó láncszemére. Meghalt a gyerekünk, mondta félig vendégként ülve nemrég még közös ágyuk szélén, amikor sikerült végre visszanyelnie valami torkát fojtó, sóízű gombócot, a gyerekünk..., minden hátsó szándék nélkül mondta, valami fájdalmas iróniával, aminek régen vége volt, az most majdnem meg sem történtté semmisült egyszerre, kilenc évnyi űrt érzett magában hirtelen. Ahogyan sok évvel később már Virággal a Vezúv kráterébe, valahogy úgy bámult bele a benne támadt üregbe, már akkor rájöhetett volna persze, amire most, kezében szorongatva a kispárnáját a tenyérnyi vizes folttal, hogy az ember belsejében is érvényesül a horror vacui, a lélek kapillárisain át hamar föltöltődik mindenféle zavaros szorongásokkal a megrázkódtatás bombatölcsére.
A szorongás tehát sósvízben oldódik, állapította meg magában megkönnyebbülten Anatol, mint aki megfeszített szellemi munkával fölfedezett valamit, lassan kioldom talán magamból, száraz felével fölfelé visszatette a kispárnáját, lefektében már nyúlt volna a villanykapcsoló után, amikor Virág résnyire nyitott szemmel álmos-kedvesen megkérdezte, "nem tudsz aludni?", de igen, semmi baj, aludjál, az asszony fejét helyére tette a férfi vállgödrében, Anatol jobb kezével eloltotta a lámpát, balját meg az asszony forró combjai közé csúsztatta, örülök neked, súgta a fülébe, Virág már aludt, de egy hálás kis nyöszörgést még hallatott, Anatol jólesően nagyot sóhajtott, szinte könnyebbé vált, talán oldja a levegő is...
"Nagymama lettem", Katrin hangja a telefonban, zavarában sok a kedvesség, vagy talán fordítva, kilenc éve nem találkoztak, és most fölhívja Anatolt ezzel a hírrel, hangjában büszkeség és önirónia. Te vagy az első, gondolja a férfi, hallgatva a lassan megelevenedő csacsogást, te vagy az első, Ferit lekaszabolta saját motorcsónakja a Dunán, Lingmár Karcsi fölkötötte magát az idegosztály vécékilincsére, Hédi ennivaló mellét megrágta és kiköpdöste a rák, Buendia sikeres, háromszoros tartás-díjas író lett, Salzinger Laci kandidátusi fokozata mellé infarktust is kapott: halottak és élőhalottak jócskán vannak már, de te vagy az első nagymama. Zsuzsó kamaszlányként megörökítve Anatol emlékezetének videotékájában, nyurga, itt-ott épp hogy csak domborodóban, szőke és kicsit nyegle a diófa alatt a reggelizőasztalnál a mogyoródi kertben, zavart, nem tudja, hogyan is viselkedjék az idegen jelenlétében, aki a mama régi barátja, hatéves öccsére öltögeti hát a nyelvét, aki éppen duzzog, Katrin keni a vajat a kenyerekre, és a gyerekekről mesél valami büszkemamai történetet, s közben neveli is őket egy-egy félmondattal, nagyobb meggyőződés nélkül. Ezt a képsort nézegeti, pörgeti vissza emlékezetében Anatol, miközben hallgatja az asszonyt, nem is annyira a szövegét, inkább a dallamát és a ritmusait, amelyek mintha élénkebbek volnának, mint a beszélgetés kezdetén, s aztán rátalál az előzményekre is: Gödöllőn volt dolga, s hazafelé leszállt Mogyoródon, akkoriban mindig ráért két-három napra megállni valahol hazatérőben. Átmegyek most egy másik életembe, állapította meg leszállva a HÉV-ről, fütyörészve ballagott a kisúton, a fasorban biztos kézzel bökött rá a göcsörtös akácra, amelyre a fél éjszaka rajzolt plakátok egyikét kirajzszögezték, "Ötórai tea - játszik a Kingstone együttes", a hentes megengedte, hogy kitegyenek egy ilyet az ő kirakatába is, korát megelőző vállalkozó volt '69-ben, napi egy kiló ingyenkolbászt ruházott be az együttesbe, hiszen jön a piacgazdálkodás, kell a reklám. Nem is volt semmi baj, a Doki becsülettel bemondta minden este, az első szünet előtt, hogy a zenekar a 417-es hentesüzlet kolbászát vacsorázza, csak a tanács nem szívelhette a bandát, mert Rubner és Anatol, nem ismerve még a járást, a tárgyalótermen cipelte át a nagydobot az érkezéskor, átgázolva egy sorsdöntő vébéülésen. Elővigyázatosságból kiprédikálta őket előző vasárnap a pap is, megint jön valami zenekar, ki tudja mifélék, azért hozzák ide őket, hogy a maradék fiatalságot is kicsalják a templomból. Az öreg pléboj, ahogy maguk közt becézték, akkor sem nyugodott meg igazán, amikor vasárnap reggel ott látta a maga báránykái mellett őket is, karikás szemmel, de összeszedetten ültek az első sorban, és három szólamban énekelték a Boldogasszony anyánkat, amihez foghatót talán a múlt század elején jegyeztek fel itt legutóbb. Pedig az is fülébe juthatott a papnak, hogy a szombat esti buli végén Laci csinálta neki a propagandát, miután jó éjszakát és kellemes magömlést kívánt, azzal búcsúzott, hogy viszlát holnap a nagymisén. Biztosan nem él már, dünnyögte Anatol a templom előtt, a papra gondolva, a községházán gondosan elkerülte a tanácstermet, a kultúrhodályban diszkóra utaló pulpitus állt a színpadon, kútmérgezés, egyébként minden változatlan, talán csak a hullámzó parketta emlékeztetett az idő múlására az olajos padló helyén. Ide-oda járnak agyában a tíz és húsz év előtti emlékképsorok, Katrinnal éppen szétölelkeztek a bodzabokrok mögött, lassan fölállnak és indulnak visszafelé, elhátrálnak a ház mellett, aztán végig a kisúton, közben egyre lejjebb megy a Hold, visszaérnek a községháza udvarára nyíló kultúrterem elé, a közönséggel együtt behátrálnak a hangulatvilágításba, Anatol a színpadig farol és háttal fölugrik, a kecskelábú-műanyaghangú orgonához tolat, hogy a többiekkel együtt eljátssza az utolsó számot, hamar az elejére érnek, és jön az utolsó előtti. Fordítva, mondja magában, mint aki fölfedezett valamit, és fejében előrepörgeti a tekercset egészen a bodzabokrokig, onnan normál, sőt néhol kicsit lassított tempóban végignézi, hogyan jutottak be a házba, majd a leghátsó szobába, ahol Katrin aludt, a zene ott hullámzott még bennük, nem akart végetérni, muzsikáltak egymás testén, először könnyű etűdök, a szerelem ujjgyakorlatai, majd a billentyűk után a lány forró bőrén kezdett vad improvizációkba Anatol az adott témára, néha itt is mellényúlt, de voltak hatásos megoldásai.
Úristen, miről beszélhetett, eszmél a férfi immár a jelenben, mikor megérzi Katrin hangjának dallamvezetésén, hogy a FINE-hez közeledik, nem akar lebukni, szégyellné is, hogy saját magára figyelt és nem a beszélőre, néhány általánossággal hozakodik elő tehát, fölvezet pár öniróniába csomagolt bókot, és egy nem túlságosan megnyugtató kadencia irányába terelgeti a társalgást, amely indokolttá tehet egy megbeszélendő találkozást. Fél órával zárás előtt érkezik a könyvtárba, az olvasóteremben már csak két disszertáció araszolgat lassan előre az elegáns asztaloknál, a fölébük hajló fáradt arcokon teóriák, summázatok és munkahipotézisek látszódnak tükröződni, egyedül vannak tehát, Anatol megáll a maga mögött halkan becsukott ajtónál, az asszony fölkel a könyvtárosi asztalkától, nézik egymást, talán percekig, mozdulatlanul, félhomály van, mint egy alulexponált fényképen. Katrin fehér köpenyt visel, olyan benne, mint ápolónő korában, amikor még orvosnak készült, fekete zuhatag haja ősz és rövidre vágva, de a szeme színe nem fakult, további hosszú percekig tart még a csend közöttük, egymás mellett ülve a könyvtárosi szobában, fogják a másik kezét, mint két testvér húsz évnyi távollét után. A húsz év nagyjából stimmel is, Anatol agyában fölbukkan egy régi szójátéka, "úgy szeretlek, mint a húgomat, legföljebb néha egy kis vérfertőzés", hogy kerül ez most ide?, talán mert az asszony fölállt a fotelból, az iratszekrény alsó polcáról kávéspoharakat szed elő, Anatol szeme élvetegen végigtapogatja a fenekét, feszes, állapítja meg, és ettől valami jóleső otthonosságérzete támad a sivár szobában.
"Magamra ismertem egy novelládban", mondja Katrin zavartan, Anatol igyekezne hitelesen szerénykedni, de semmi szükség rá, az asszony el van foglalva a saját zavarával, "olyan hülye vagyok, hirtelen minden eszembe jutott, aztán fölhívlak, és csak az unokámról beszélek" Katrin keze a kezében, meglepődve nézi és forgatja, kisebbre emlékezett, bár nem a kezekre szokott leginkább emlékezni, Virágé mindenesetre kisebb, talán Dóráé se volt ekkora, pedig a versenyúszónők nem kis kacsóikról híresek, hogy Margarétáé milyen volt, az már teljesen mindegy, még a kezét is el akartam felejteni, a többieké meg az emlékezet zsebébe dugva, láthatatlanok. Egy vaskos iratrendező rejtekéből előkerül egy kis üveg portorikói rum, "ezt ittad akkoriban, jól emlékszem?", jól bizony, a rum aztán éppúgy elmaradt, mint Katrin, mindkettő nélkül egész jól megvolt mostanáig, s most mindkettő mégis jólesik, hozza a stampedliket, mozgásában megmaradt az az alig észrevehető, de a legmeghittebb pillanatokban talán ma is oldódó merevség, ami akkor csak még izgalmasabbá tette lényét, ahogy a hangjában, kedvessége magasabb regisztereiben az az egyetlen disszonáns hang, beszédjének ritmikája se változott, mintha a bátyád verné a dobokat, Rubner zakatolásában volt valami hasonló szinkópás feszesség, ez nálatok családi?
Kockás abrosz, azaz egymásra merőleges fakókék sávok a mosottfehéren, a mintás szélű tányéron gőzölgő borjúpaprikás és habkönnyű halványsárga galuska finomremegése, a harmatos üvegkancsóban háromnegyed liternyi sötétvörös, a borhoz hasonlóan a pincér is kimért, valamit megtestesít még abból, amit valaha vendéglátásnak neveztek, régivágású, tartózkodó és udvarias. Metszeteket készítek, dünnyögi Anatol, mint aki tudományos vizsgálatnak veti alá a tányéron a hús szöveteit, farmernadrágja titkos zsebéből előhalászott szarvasagancsnyelű bicskájával élvetegen hozzálát, a rostok elomlanak a kés alatt, nézi az egymástól gyöngéden megváló szálakat, mintha még élne, sóhajtja, mintha nem tudná, hogy az még mindig él, legföljebb tágítani kell valamelyest az életről alkotott fogalmainkat. Mi hal meg és hogyan hal meg?, ez itt a kérdés, Lelli persze, a kevésszavú, de szolgálatkész pincértől tudja, hogy így hívták az omlós húsú fiatal borjút, Lelli nem ugyanúgy él már, mint azok a társai, akiket tejelésre vagy igavonásra szemelt ki az állattenyésztő végzet, de atomjai már ott bolyonganak Anatol véráramában, és a kertvendéglő többi ebédelőjének testét-lelkét építik tovább, mondhatjuk-e hát, hogy meghalt, amikor szemmel láthatóan éltet, nyilvánvalóan folytatódik? És aki meghal, tegyük fel, hogy mégis meghal az véget ér-e?, Apa otthon, a régi lakásban nyolc évvel a temetése után még ma is benéz olykor a legényszoba nyitva hagyott ajtaján, ha nagyritkán írógépkopogást hall, rápillant az éppen keletkező kéziratra, nem szereti a mellébeszélést, ha könnyűt sóhajtva távozik, az lesújtó kritikát jelent, Anatol máig hallja, vagy legalábbis érzi ezt: mikor huzat lebben, gyanakodva kezdi átolvasni az addig leírtakat, s ha netán nem talál benne kivetnivalót, nehezen alszik el, vagy izzadtan riad föl éjjel. Nincs halál, mondja magában egy jóétvágyú létfilozófus évtizedek során kimunkált optimizmusával, az óaranysárga húsleves melegséggel járta át a gyomrát, ez a tény pedig a szívét, szindbadizálok, állapítja meg, és a nőkre kezdene gondolni, akiknek az ablaka alatt féléjszakákat álldogált virággal vagy anélkül, de többnyire azzal a megnyugtató tudattal, hogy a hiábavalóság sem értelmetlen, hiszen a könnyű kudarcok a leghálásabb téma az íróember számára. Ehelyett azonban az jut eszébe, hogy talán éppen ennél az asztalnál üldögélve vallotta meg néhai első feleségének félrelépésként indult romantikus románcát Ljubkával, a viráglopástól az erkélyjelenetig sőt tovább, vagy ha mégis egy másik folyóparti kerthelyiségben egy másik asztalnál: a szalvétával letakart kenyérkosár, rajta a kényszerleszállást végzett lángvörös diófalevél és a kockás abrosz ugyanaz. Ha már nyitott a házasság, hát legyen, gondolta akkor Anatol, Margaréta nagyon korán nyitogatni kezdte az ajtókat, felfordulást és jövésmenést honosított meg, tapintatból is csak ritkán titkolt érzelmi kirándulásai után most mégis ő érezte megalázva és megcsalatva magát: ami eddig nyitott volt, sarkaiból fordult ki egyszerre, az asszony pár hetes depresszió után egyszerűen kivetette magát közös életük hajóhintájából, és halálra is zúzódott, vagy ha nincs halál, hát élőhalottra a férfi tudatalattijának legalján.
Sodorgatja ujjai között a vékony szárat, forgatja a kiismerhetetlen levelet, nézegeti az erezetét mint egy tenyérjós, mit olvashatok ki belőle a jövőre nézve?, semmi jót, párhuzamos vonalak szigorú geometriája, semmi izgalmas kanyar vagy meredek felszállóág, de hagyjuk is, a diólevél rossz kabalának bizonyult, talán a nyúlláb. Hátradől a kemény kerti széken, rágcsálja a békeidőkre emlékeztető, tölgyfából hengeresre esztergált fogvájót, nézi az ebédelő, beszélgető sorstársakat az árnyas fák alatt, a béke szigete a zavaros szárazföld közepén, tűnődik és nézelődik, és nagyon jól érzi magát, mert miért is ne érezné jól. Könnyű szellő mozdul a lomb alatt, ha írna éppen, most gyors kontrollba kezdene, de nem ír, hanem ebédszünetet tart, azon belül is rövid szünetet az ebédben, celebrál, tort ül a múlt és a jelen fölött, és ünnepli az eljövendőt, a levél tenyeréből kibetűzhetetlent, szerencsét kíván magának és a világnak, sors bona nihil aliud. Nyelvével a szája sarkába tolja a fogvájót, ahogy Szindbádtól látta Huszárik filmjében, korszerűsített változat, mondja végignézve magán, kopottas farmernadrág és kockás, fölgyűrt ujjú ing, ha volna mellénye, mindig magánál hordhatna a zsebében egy ilyen fogvájót, sebaj, legyint könnyed lemondással, mert a lemondás szabaddá és könnyűvé tesz, aztán elegánsan fölényes mozdulattal magához inti a pincért, mondja, kérem, kaphatnék én itt nyulat?
Öregszel, Dagadt, állapította meg Anatol letéve az újságot, szerette Géza írásait, egy harmadosztályú megyei íjászversenyről beszámolva is tudott valamit adni önmagából, a legunalmasabb információkat is fogyaszthatóvá tette harsány életszeretete és humora, de ez a nekrológ száraz volt és szomorú, mintha a meghalás kizárólag szomorú volna, nem pedig fölszabadító is, vagy legalább nevetséges valamelyest, Géza, vegyél egy zuhanyt! "El-ké-szül-ni!", Kassai hangja ugyanúgy recsegett Anatol fülében, mint amikor a rajtkövön állt a többiekkel, mintha acélrugókat feszítene meg a vezényszó az úszók testében, mindenki fölvette a startpozícióját, én mindig siettem, csak félig-meddig álltam be a legalkalmasabbnak gondolt testhelyzetbe, nehogy készülődésem közben elindítsa a futamot. Rettenetes volna egyedül maradni a parton, hét üres rajtkő között egyedül állni a nyolcadikon, hallani a csobbanásokat, mintha rövid sorozat szaggatná a vizet, hét becsapódó test, végtelenül groteszk egy startpozíció, ha nem ugrik ki belőle az ember, az is lehet, hogy mindörökre úgy marad előredőlve, leszegett fejjel, megrogyasztott térddel és hátracsapott karokkal, talán csak a kórházban enged föl ez a merevgörcs valami injekció hatására, Úristen, így még a hordágyra se tudnának rendesen fölfektetni a mentősök. Persze talán sikerülne valahogy bedőlni a vízbe, és föloldaná a merevséget a többiek után visszacsapódó hullám, de ez már akkor is a legcsúfosabb vereség, csak nem ittragadni a kövön, itthagyva a hét másiktól, akikkel úgy összetartozik az ember. Már az öltözőben nézegetik egymást, hosszú ideje szinte mindig ugyanazok állnak a rajtköveken a kéthetenkénti versenyeken, mégis némán figyeli mindenki a másikat, hülyéskedés csak a verseny után a zuhanyban, lopva lesik az apró, áruló jeleket, akinek például új fürdőgatyája van, pláne speedo, arra jó lesz odafigyelni, ilyet senki nem kap csak úgy ingyen, ez valami jó időt úszhatott az edzésen. "El-ké-szül-ni!", az ember az idegességében kint felejtett zokniját próbálja még begyömöszölni a szellőzőlyukon át az öltözőszekrénybe, de valahol belül hallja már ezt a recsegő, rugófeszítő hangot, csak nem bentragadni a rajtnál!
Mindenek túlján aztán felszabadultan zeng a zuhanyozó, így volt ez akkor is, mindenki megbékélt már a megváltoztathatatlannal, hogy Horváti lett megint az első, a negyedik helytől lefelé volt csak némi változás, dobálóztak a vizes gatyákkal, a Dagadt sziporkázott, talán éppen Kassai volt műsoron, amikor Csinger, a futam harmadik leggyorsabb, de mindenképp a legönérzetesebb tagja váratlanul elmondott valamit, amit nyilván az idősebbektől hallott, s közülük csak ő tudott, nem könnyen szánhatta rá magát. Egy versenyző nemigen nyugtatgatja az ellenfelét, legyen csak ideges, az is jelenthet néhány tizedmásodpercet, Csinger most mégis fölnyitotta Anatol szemét, bár jószándékába talán ezúttal is vegyült valamennyi lesajnáló fölény. Meztelenül tobzódtak a forróvízsugarakban, Csinger ugyan csak harmadik lett, de itt ő volt a helyzet ura, ahogy levették a gatyát, rögtön ő volt a bajnok, láthatóan élvezte is a hasa alá sandító irigy pillantásokat, egy ilyen alkalommal mondta, mintha csak úgy mellékesen megjegyezné, hogy "mit izgulsz, Vizipók?, nem vetted észre, hogy a Kassai mindenkit megvár?, amíg a nyolcadik is el nem helyezkedik, nem fütyül, ez még nem hagyott itt senkit, nem vetted észre, Vizipók?"
Órákig tudott zuhanyozni, a boldog és fontos órák közé tartoztak ezek, a megnyugvás és a feloldódás ideje azóta is, bár tudja jól, hogy nem léphetünk kétszer ugyanazon permetező forróvíz alá, hogy panta rhei, megint görögözünk?, nem, a tus más nációt és más kultúrát juttat többnyire eszébe. Augusztus volt, három-négy évvel később, a margitszigeti uszoda melletti kollégiumban együtt laktak, a medencében és a tornateremben együtt tréningeztek az Európa-bajnokságra készülő válogatottak és az utánpótlásnak számító ígéretes, fiatal vidéki úszók, Anatol tudta már, hogy beváltatlan ígéret marad. Tizenhat évesen számára az úszás befejeződött, eredményei odahaza hamarosan romlani kezdenek a heti három-négy edzés mellett, a bentlakásos szerzetesi gimnáziumból többször nem engedik ki a lerobbant vízivárosi fedettuszodába, még ez az utolsó edzőtáborozás és verseny, aztán vége. Az esti tornatermi edzés után egyedül állt már csak a tus alatt, a fiúk elrohantak tévét nézni, az "Angyal" ment éppen, meg a "Halló fiúk, halló lányok", ömlött rá a víz, szinte becsomagolta valami meleg celofánba, hang alig szűrődött be ide, de mindent látott, ha kissé homályos körvonalakkal is, egy pillanatra elállt a lélegzete, mert Pártay Dóra sétált be a zuhanyozóba, köpenye zsebéből kulcsot húzott elő, kattant a zár, a kék köpenyt az ajtóba kalapált szögre akasztotta, kibújt a testéhez simuló úszódresszből, beállt a szemközti fülkébe és megnyitotta a csapot. Anatol életében nem ijedt még meg így, ahogyan csak akkor rémül meg az ember, amikor hirtelen, minden előzetes bejelentés nélkül átcsapnak megvalósulásba legtitkosabb vágyai, látta, persze hogy látta már őt így, a fedettuszoda innenső végén van egy ablak, onnan be lehet nézni a női zuhany nyitva hagyott ablakán, a fáma szerint sok plátói szerelem, sok verítékes önkioldozgatás vagy emlékezetes beavattatás kezdődött úgy, hogy kinyitódott a két ablak, s a fölsőben valamelyik kamasz az árnyékba húzódva szeméhez emelte a fiúk között kézről kézre járó kukkert. Anatol látta már ezt a testet a magasles biztonságából, de szemtől szemben, a kölcsönös mezítelenség kiszolgáltatott intimitásában minden jól ismert részlet más jelentést is hordozott. Dóra egyetlen gyöngéd mozdulattal hívta át magához, fogadta be az ő forróvízsugárzásába, királynő a legkitartóbb titkos hódolót, az meg, mint a hívek az októberi litánia végén a fatimai festettfa Máriát, csókolta, ahol érte, a lámpafénybeöltözött asszony mosolyogva tűrte a rajongást, kék palástja a kulcsra zárt ajtóra akasztva. "Lónyelvű csodabogyóm", súgta az előtte térdelve buzgólkodónak, már nemcsak tűrte, de bátorította is, Dóra elsőéves egyetemista volt és botanikát tanult, jókedvében virágnevekkel illetett mindenkit, őt meg most nyelvével illette a csodapók Vizipók, aki írónak készült, ki-ki a maga módján. "Szép volt, amit nekem írtál, szóban már sokat tudsz a szerelemről", a verselgető lovag azt a vonalat csókolgatta, amely mentén a fürdőruha fehérre és barnára osztotta a lány combja tövét, a szája széle megremegett kissé a váratlan elismerésre, de most ez is csak a javukra vált, mint a szerzetesatyák szerint az istenszeretőknek minden, tehát a hitem nagyjából akkor is rendben volt, állapítja meg Anatol az emlékezés jelenidejében a maga frivol modorában. A lány két kezével gyöngéden a teste közepéhez húzta a fiú fejét, akiben hirtelen mobilizálódtak titkos olvasmányélményeinek konkrét útmutatásai, szorgos bogárként közelített a bolyhos virághoz, s merült el a szétnyíló sötétvörös szirmok közé, rá is átragadt a botanikus megközelítés, forrón permetezett rájuk a vasrózsa, Dóra kissé megrogyasztotta térdeit, hátát a csempézett falnak vetette és átengedte magát az odaadás örömének, "én leszek az első múzsád", a fiú fejét az arcához emelte, nyelvét a saját nyelvével ajándékozta meg, aztán ő térdelt hódolója elé a beavatás teljességéhez még hátralévő néhány pillanatra. Vizipók, ahogy Dóra kivételével mindenki nevezte az uszodában, Vizipók állt a lassan hűlő vízzuhogásban, boldog volt és kicsit tanácstalan, innentől valahogy nem emlékezett azokra a bizonyos útmutatásokra, ujjai szórakozottan matattak a lány vizes göndör hajában. "Talán zárjuk el a csapot", mondta nevetve Dóra, múzsához illőn ezzel is ihletően hatott a Mesterre, ő nevezte először így Anatolt, aki egyszeriben tudta a dolgát, előbb még egy tisztasági fürdő, lám, más az ihlet és más a tollbamondás. Részletekbemenően végigszappanozta a lány testét, aki alig volt alacsonyabb nála, kifogástalan alakjával inkább manökennek, de legfeljebb műugrónak nézték volna, mint válogatott hátúszónak, szép volt és forró, mint ősanyja az Énekek énekében. Kapták a köpenyüket, "most pedig ágyba, holnap verseny", egymásba karolva átvonultak a kollégiumba, Dóra egyedül lakott éppen egy kétágyas szobában, már csak ezért is itt bújtak ágyba, a lány finom határozottsággal irányította a fiú tempóját és mozdulatait, a vége felé diszkréten sikoltozott is, Anatol máig hálás érte. Elnyújtóztak a gyűrött lepedőn, a lovag megihletetten verselni kezdett, "itt fek-szünk ván-dor vidd hí-rül a Pár-ta-y-ak-nak", a pentameter-sort már nevetve együtt skandálták, "meg-cse-le-ked-tük, amit meg-kö-ve-telt a ha-za", nem aludtak hajnalig, a versenyről és a közelgő Európa-bajnokságról szó sem esett, nem volt jelentősége, Dóra októberben férjhez megy, Anatol meg vissza a vízivárosi gimnáziumba, találkozásuk elszakadás is egyben. Észrevették egymást már régen, Vizipók nem próbált nyíltan közeledni, Dórának viszont hízelgett, ahogy az úszófiúktól szokatlan tartózkodással igyekezett imponálni, "élveztem a szövegedet, de a hallgatásodban néha több van", mint annyi másban, ebben is igaza volt Dórának, Anatol azóta is ezt a kettősséget lebegteti viselkedésében, mint valami kényes libikókát. A másnapi verseny még meg sem kezdődött, de ő már régen győztesnek érezte magát, olyan szórakozottan készülődött a rajtkövön, Csinger évekkel ezelőtti, s azóta sokszor beigazolódott megjegyzésére hagyatkozva, hogy Kassai, talán életében először, nem győzte kivárni, és elindította a futamot, már csobbantak a testek, Géza, Csinger, Horváti, Rozgonyi és a többiek, de semmi görcsös merevség, lazán és felszabadultan ugrott utánuk. Egy tizedmásodperccel volt csak jobb Rozgonyinál, aki negyedik lett: élete utolsó versenyén alig fért föl a dobogóra, mégis valami végtelen elégedettséggel zuhanyozott vagy másfél órát abban a fülkében, amely tegnap óta felejthetetlen lesz.
A temetőben mindenki ott volt, aki számított és aki mozgott még, Isten tudja, miért nőtt mindenkinek a szívéhez ez a gyomorbajos, mogorva ember, sikeres és bukott edzők, kivénhedt úszók és mai titánok, eljött Szirmák Éva néni és Rozgonyi, aki azóta az utódja lett, Csinger és a Dagadt Géza, Kanadából valahogy hazakeveredett Horváti is, aki ma ott jónevű fizikus. A tömegben Anatol mintha Dórát is látta volna, korábban azt hitte, el fog hízni, de ez a nő szikár volt, szögletes, kemény vonásokkal, egy csúnya, öregedő zsidó nő, aki egy életre kimeríthetetlen akkumulátora lett Anatol filoszemitizmusának, de talán mégsem ő volt az. A szertartás hosszú volt és méltóságteljes, prófétai igék és zsoltáros vigaszszavak szálldostak a szürke novemberi koradélutánban, a tudós hírű rabbi ájtatos volt és csodatevőnek is bizonyult, mert amikor befejezte az utolsó imát és lassan kászálódtak már a gyászhuszárok, akkor Gézának hirtelen visszatért a humora, a hátsó sorokban állók fuldokoltak a visszafojtott röhögéstől, a Dagadt ugyanis, mintha csak Kassait hallották volna, egyszercsak halkan recsegtetni kezdte a hangját, hogy "el-ké-szül-ni..."
Remekül fogok ma élni, ezzel az ellenállhatatlan késztetéssel ébredt, megesik vele ez úgy három-négyhavonta, mindig előreláthatatlanul, prognosztizálni legfeljebb annyira lehet az utóbbi évek, a konszolidáció korszakának tapasztalatai alapján, hogy átlagos hétköznapon fog bekövetkezni, amikor kisebb kötelességmulasztások árán megoldható, kiesnek tehát a családi együttlét alkalmai, a lapzártás és korrektúranapok, a vidéki riportokra szánt szerdák, nem jöhetnek számításba a gyerekek úszásoktatásának napjai, és azok sem, amikor netán tanúként idézik meg valamelyik barátja válóperében, vagy orgonálnia kéne mondjuk egy másiknak az esküvőjén, esetleg búcsúszavakat mondani a kiadóvállalat nyugdíjas kézbesítőjének a temetésén, nem, Isten őrizzen, botrányból volt már elég!, szóval legföljebb egy átlagos kedden vagy pénteken kerülhet erre sor. Kedd volt, október vége felé, hét órára járhatott az idő, a nap próbálta átrágni magát a ködös szürkeségen, a rádióból kitartóan szivárgott a zene és néha buzgárként tört föl egy-két rossz hír, csőtörés, karambol, emberrablás és forgalomkorlátozás, a fürdőszobából vízcsobogás, a konyha felől pedig edénycsörgés és Virág búgógerlehangja jelezte, hogy a falakon belül béke van, ajándék ez a nap.
Visszatérő jelenet, Buendia ül a régi szobájukban, és öccse, Ferdinando kis hangtompítós pisztolyával célbalő az ajtóra, amit ezért vékony acéllemezzel meg is erősítettek a túlsó oldalán, talán ez tartotta már csak össze, meg az innenső oldalán az ajtószárny méretű fotópapír, ez utóbbit újabb és újabb példányok váltották föl időről időre, míg az ajtó fáját szinte szétmorzsolták már a becsapódó lövedékek. Buendia két hosszasan célzott lövés között szakállát vakarássza a pisztoly csövével, szelíd lelkében különös ellentmondásként munkál a fegyver iránti szenvedély, írásaiban is elsül olykor a pisztoly, hősei gyakorta lövöldöznek a szorongó semmittevések és a rituális kentaurkefélések közötti szünetekben, lába amúgy amerikaiasan fönt az öccse íróasztalán, Ferdinando rendeltetésszerűen legföljebb kétévente egyszer használja ezt a bútordarabot, amikor új életrajzát kell leadnia a Légiforgalmiaknál, ilyenkor hosszasan pötyögi a bátyjától kölcsönzött írógépen a bátyjától kölcsönzött mondatokat, Buendia egyik kedvelt ujjgyakorlata ez a "változatok azonos adathalmazra". A biográfiák nem tartózkodnak a személyességtől, mindenkor értelmezik is a tárgyilagos hűséggel elősorolt életeseményeket, de mindenkor új összefüggésekre is fény derül az adatok között, nem minden alap nélkül, tekintettel például az újabb házasságokra, új tendenciák válnak fölismerhetővé az életúton, Ferdinandónak, aki már tíz éve repül, öt életrajza is van tehát, ez öt önálló élet, több, mint amennyit egy munkásőr kívánhatott volna magának, pedig ő csak egy egyszerű pilóta. A legközelebbi életrajz csak hónapok múlva esedékes, Buendia tehát nyugodtan üldögélhet öccse íróasztalánál, valamikori közös szobájukban, a lakás fokozatosan annektált többi helyiségében mostanság Ferdinando leendő negyedik feleségével morzsolgatja az asszony napjait, Buendia vár egy kicsit, mert neszezést hall a hallból az ajtó mögül, "ezeknek nem drága az életük", gondolja cinikusra hangolva magát, de azért leereszti a pisztolyt, anyját egyszer kishíján lelőtte, mikor kopogás nélkül nyitott be a szobába, a hall szemközti falán még ott a becsapódás helye, Blanka asszony minden anyai szeretete és elfogultsága mellett haláláig félt egy kicsit a két fiától.
Amikor Buendiát húsz évvel ezelőtt eltávolították a vízivárosi kollégiumból, akkor nagyították ki a győztes vívócsapatról készült fotó negatívjáról Békefi tanár úr portréját, akit inkább B-Kefinek neveztek a diákok némi nemi irigységgel, "aki át mond, mondjon bét is", hajtogatta a tanár úr, akiről tudni vélték, hogy ez az elv vezérli akkor is, amikor a vívóedzésre érkező tanítóképzős lányok egyik-másikát betessékeli némi ábécézésre a szertár mögötti kis szobába, "bemelegítésül fél óra kosarazás", kiáltott vissza mindig a szertárajtóból. Földrajztanár létére túltett a profi testnevelőkön, valamikor válogatott vívó volt, ezért bízták rá a szerzetesek a sportkör vezetését, később óraadóként is alkalmazták, egy éven át pedig, a két házassága közti interregnum idején, bent lakott az intézetben, ekkoriban kollégiumi nevelőtanárként is segédkezett, hogy megszolgálja a kapucinus atyáknak a kosztot-kvártélyt. Valami titokzatos gyűlölet feszült Békefi és Buendia között, a negyvenéves férfi vetélytársat sejtett a tizenhat éves kamaszban, Buendia akkor még igen jókötésű fiatalember volt, sűrű sötétbarna haja mint a drótkefe, kreol bőre fénylett, mintha cigány volna vagy valami délszaki, izmos volt, szélesvállú és ruganyosléptű, talán csak a lába volt rövidebb a tökéletes alkatnál, "alacsonyan van a csípőm, mert korán kezdtem a nemi életet", magyarázta valami enyhe fensőbbséggel a hangjában, a modora ellen nem lehetett kifogás, de a tekintetében volt valami kihívó, amit a tanárok legtöbbje nehezen viselt, Békefit pedig arra sarkallta, hogy legyőzze ezt a kölyköt. A tréner pechjére a fiú vívásban is tehetségesnek bizonyult, gyakran az ő győztes asszóján múlt a csapat sikere, ráadásul szerette és tudta a földrajzot is, így aztán csak azon a koranyári éjszakán jött el a nagy alkalom, amikor valaki besúgta az ügyeletes Békefinek, hogy embere házon kívül tölti a hétvégét. Hétfőn, hajnali négy körül az alagsori zuhanyozó ablakán mászott be éppen halkan fütyörészve, amikor rácsapott a lesben álló tanár elemlámpafénye, "en garde!", kiáltotta Buendia, és könyökben meghajlított karral vívóállásba helyezkedett, ahogy reggel elmesélte, legalább tíz percig vívtak így, kardként forgatott alsókarral, kerülgetve a szürkületben az oszlopokat meg a pingpongasztalt a fürdő előterében, Békefi egyszer öt fokot is hátrált lefelé a szenespince lépcsőjén, végül mégis Buendia szorult be az egyik sarokba, és ott érte az ellenség védhetetlen vágása a feje tetején. A hátra lévő másfél hetet még az intézetben tölthette, rendben megkapta jeles bizonyítványát, de nem kellett a katedrára visszatennie a megtekintés után, vihette is magával az óbudai gimnáziumba. Ekkor gyűlölte meg végképp Békefit, aki belement ugyan a játékba ott, hajnalban, a fürdőelőtérben, becsületes harcban még le is győzte őt, mégsem érte be ennyivel, és reggel jelentette az ügyet az igazgatónak.
Ferdinando ekkor készítette a több tucatnyi, ajtószárnyat betöltő Békefi-portrét, hatalmas volt és szemcsés, mint egy Lenin-plakát, a két fivér együtt lövöldözött unalmában a képre, miután fölismerhetetlenre lyuggatták, jöhetett a következő példány. A szobában Ferdinando ágya fölött akkoriban a Wright-testvérekről készült fotó díszelgett, Buendia oldalán pedig Hemingway, Castro meg Che Guevara szakállbaöltözött portréi lógtak, évekkel később, meg sok lakással és kerülettel arrébb elhagyták a politikusok, és Hemingway mellé Garcia Marquez is fölkerült, ebben a szobában viszont, ahová utóbb ideiglenesnek bizonyult otthonaiból pár órára, esetleg néhány hónapra gyakran hazajött, Békefi jelentette a maradandóságot.
"Nem tudjuk, hogyan lesz vége", mondta nemrégiben leverten, mélázva Buendia, újra ugyanebben a szobában, újra válófélben, hozta a válltáskáját meg az írógépét, a könyveiért hónapokkal később a barátaival szokott visszamenni az elsüllyedt hajóra, talán gyötrő vesegörcseire gondolt, cukorbajára, vagy adósságaival együtt emelkedő vérnyomására, Anatolnak mégis az jutott eszébe, mikor az érettségi után még Katrinnal keresték föl itt néha. Sokszor nem találták otthon, napokra eltűnt, szegény anyja és nagyanyja krétafehér arccal mondogatták, hogy napok óta nem láttuk, aztán egyszercsak előkerült, ravaszkás mosollyal hallgatta a záporozó kérdéseket, "itt vagyok, láthatjátok, minden rendben", senki sem tudja azóta sem, merre járt ilyenkor, szerette maga körül a rejtélyeket, nem volt még húszéves, de már szövögette a saját legendáját. Két ilyen eltűnése között mondta egyszer, inkább Katrinnak, mint Anatolnak, a lányban ekkoriban kezdtek ébredezni az első anyai érzések, a lemezjátszóból valami fojtott líraisággal és zizegve meg recsegve esőről és könnyekről énekeltek Afrodité gyermekei, ekkor mondta talán először Buendia, hogy "nem tudjuk, hogyan lesz vége", és hogy neveljék föl a gyerekeit. Hogy élnek-e már valahol ezek a gyerekek, vagy mostanában foglalkozik nemzésük őrült gondolatával, az szóba sem került az emelkedett hangulatban, Katrin nagyokat nyelt csak és sűrűn bólogatott, Buendia nagyszerűen játszott érzékeny lelkének mostanság megfeszülő új húrjain, Anatol némi féltékenységgel azonnal észrevette ezt, de ő is el tudta képzelni, hogy barátjuk egyszercsak végleg eltűnik, meghal valahogy, vagy beáll gerillának Közép-Amerikában. Végül mégis maga látott hozzá gyermekei fölneveléséhez, olyannyira, hogy el is vette feleségül Estellát, az első kettő anyját, Anatol némi ironikus felhangokkal búgatta az esküvőjükön az Eső és könnyek motívumait a Rókus kápolna asztmás orgonáján, állandó fáziseltolódásban voltak akkoriban, amikor Buendia szerelmes volt, Anatol valamilyen válságban vergődött, az egyikük nősült, a másikat kirúgta a szerelme vagy válás előtt állt éppen, sokáig kimondatlanul is fönnállt köztük, már csak időszerűsége révén is a régi szerződés, hogy szükség esetén tényleg fölnevelik a másik gyerekeit, és gondozzák egymás irodalmi hagyatékát. "Nem tudjuk, hogyan lesz vége", mondogatta Buendia akkor is, immár jelenközelben, amikor Virággal mérette a vérnyomását és hallgattatta a szívhangjait, félmeztelenül ült a társaság közepén, leállíttatta a zenét, Elmerbe belefojtotta a szót, Anatolba meg a pohárcsörgetést, húsz forintért mindenki meghallgathatta, mi zúg a belsejében, "ebből lesz a Buendia-alapítvány", egymás után nyomták fülükbe a fonendoszkóp dugóját, Virág keze pedig vezette mellkasán a membránt, "matass még itt a bozótosban kicsit", kacsingatott a páciens, a hallgatók meg füleltek, surrogást, döbbenéseket hallottak, mint valami hullámzás a sziklás tengerparton, gyűlt a pénz.
És oszlott lassan a társaság, Judit szokásához híven észrevétlen álmosodott el, el is aludt csendben egy fotelban, Guszti elégedetten felhajtott egy sört, mint aki megoldott egy feladatot, Kinga percek alatt kókadt le, elvesztette a humorát és szálkás lett, Elmer tehát rögtön organizálni kezdte a rendezett visszavonulást, Virág csatlakozott hozzájuk, "maradj, amíg jólesik", súgta Anatolnak, "Lili megint lázas, én megyek", elhúztak együtt egy taxival. Harsány búcsúszavak és bizonytalan rendeltetésű jókívánságok közepette Fedor Laci is kezdte karjánál fogva elvonszolni jobb sorsra érdemes aráját, mentek Ferdinando kollégái és takarodót fújtak az újabb keletű barátok is, utolsó előtti feleségének rámaradt imádói, Vörösbegyért ugyanis mindenki rajongott, szépsége vonzó volt, csillapíthatatlan és sokirányú vonzódása szép, a pilóták szerettek volna mind leszállni rá, az írófélék igyekeztek tollhegyre tűzni, szóval Vörösbegy megjelenésével megnőtt a társaság, eltűnése után viszont, kideríthetetlen okból, nem lett kisebb, Beáta, a leendő negyedik feleség ugyanolyan elfogulatlan kedvességgel gondoskodott róluk is, mint a gyerekekről, akiket Vörösbegy ugyancsak itthagyott.
"Várj, ezt még elmesélem", nyomta vissza a fotelba Buendia az utolsóként kászálódó Anatolt, és belekezdett egy hátborzongató és nevetséges történetbe, Anatol a térdét csapkodta, Ferdinando csak halkan kuncogott, ismerte már a sztorit, lábát föltette az íróasztalra, whyskit töltött magának, és a fiókból előhúzott pisztollyal Békefi hatalmas homlokának a közepébe lőtt. Buendia kiment egy sörért, Anatolnak még remegett a gyomra a röhögéstől, Ferdinando, mint egy ügybuzgó filosz, mesélni kezdte a történet korábbi, jobbnál jobb változatait, közben szórakozottan emelte a jobbkezét és tüzelt, a padlón csattanó sörösüveg hangjára kapták csak oda a fejüket, Buendia állt a nyitott ajtóban, keze a torkán, és ujjai közül spriccelt a vér, szemében semmi rémület, hörgött, mert fulladt a saját vérétől, de láthatóan nem akart mondani semmit, novelláiban többször megírta már a saját halálát, most talán arra gondolt, hogy itt a végső megfogalmazás, pillanatokig döbbenten álltak mind a hárman, aztán Buendia élettelenül elzuhant, a szobában a méregdrága angol hangfalakból Carlos Santana muzsikált éppen, mint Ferdinando életének minden fontosabb pillanatában, házasságkötései alkalmával, szeretkezései közben és most is, amikor véletlenül megölte a bátyját.
Róma, örök jelenidő: "ma", a "ró" pedig görög betű, talán a kulturálisan fölülkerekedő leigázottakra utal?, Róma, mintha ott volnánk most is, valahányszor mediterrán napsütéses kedvem van, agyamban őrzött színes diaképen halványzöld ruhádban állsz Titus diadalíve alatt, aztán jópárszor oda-vissza járkáltál alatta, megilletődötten és diadalmasan, mint olykor én is nálad, "a titkok kapujában", megszokhatatlan vagy és otthonos. Német apácák kolostorában találtunk olcsó szállást, talán a hely szelleme tette: mint a tiltott gyümölcsöt, ettük egymást éjszakánként a tömjénillatúnak érzett boltíves cellában, jólesőn, az óránkénti hidegvizes zuhanyozástól harmatos voltál és hűs, kívánatos gyümölcsöstál, hamvas kajszibarack feneked, bársonyos banánt idéző combjaid, és a meghasadt, érett, keménymagú szilva.
A fiúk kedvelték, legalábbis sokkal kevésbé tartottak tőle, mint Teofán atyától, akinek óráit a harmadik és negyedik évfolyamban átvette, nem utálták, mint Békefit, aki vívókarddal mutogatott a térképen és azzal végezte megtorló hadműveleteit is a földgömbre valamelyest emlékeztető testtájakon, a legritkábban feleltetett, inkább közös beszélgetés formájában mégegyszer átvette velük az anyagot, az aktívak lelkesen nyüzsögtek és a lusták békén lapulhattak, a közepesben a leghülyébb is biztos lehetett, legalábbis ha nem gondolt az érettségire, de erre nem szeretett gondolni Tintanárúr sem. Így hívták, miután észrevették a visszatérő kis kerekded tintafoltot jobb keze középső ujjának utolsó percénél, ez itt az íródomb, magyarázta sokatmondón, s egyben anatómiai ismereteit is fitogtatva Anatol, apai örökségből rámaradt töltőtollal írt, és enyhén szivárgott a békebeli darab. Neve csak nemesedett, vagyis az i helyébe y került, mikor a húsvéti szünet idején nyolc értelmesebb diákjával úgynevezett irodalmi kirándulást tettek Prágába, négy napon át bóklásztak a városban, Rilke, Kafka, Hasek, Capek, Kisch és Hrabal nyomait keresték, megmártóztak az útjukba eső sörözők hangulatában és saját főzésű sörében, a Szent Tamásban az egyik ifjú már kornyadozni kezdett, Anatol rögtön Zénó atya örökbecsű tanítását idézte, hogy nem férfi az, aki nem bír meginni néhány sört, de még kevésbé férfi az, aki nem tudja idejében abbahagyni, ekkoriban saját magának is sűrűn citálta hajdani mér- és sörtan tanárának tételét. Éjfél elmúlt már, baktattak a szállásuk felé az Óvároson át, a beállványozott Tyn-templom előtt Anatol a hatalmas Husz-szoborra mutatott, és mesélni kezdte a történetet, belefeledkezve azon kapta magát, hogy már az állványzaton áll, és Husz védőbeszédének spontán ihletésű parafrázisát zúdítja lassan újra ébredező tanítványaira, akikhez néhány éjszakai bóklászó és egy éber rendőr is csatlakozott, szerencsére az egyik fiú pötyögött valamennyit szlovákul, így legalább valamelyes tartalmi kivonatát ismertethette Anatol lángoló szavainak, fölszítván ezzel a közeg szívében hamu alatt parázsló nemzeti érzést, a beszéd végén a rendőr gratulált Anatolnak, szemében könnycseppel szalutált és távozott, "Dobru noc".
Proustot magyarázta éppen, sétálgatott a padsorok között, néhányan figyeltek, a többség diszkréten szórakozott, az utolsó két padban, akár az ő diákkorában, kártyáztak, valószínűleg ultit, kísértést érzett, hogy megkérdezze, milyen a lapjárás, de legyőzte, nem kell beleszólni abba, amihez nem értünk, ezek se szólnak hozzá soha az irodalomhoz, talán a franciásság kapcsán hirtelen eszébe jutott, amikor Salzinger Lacival melltartót vásároltak Pesten. Ez volt a valamikori osztályuk, a IV/B, fiatal, kis jóindulattal csinosnak is mondható olasztanárnőjük ugyanígy sétálgatott a padok között, nekik meg egyre inkább bántotta a szemüket ígéretesen nagy melleit kordában tartó melltartójának a blúzon is átnyomódó rusztikus páncélzata. Fiktív, amolyan nagynénit sejtető nevet írtak feladóként a csomagra, miután megvették egy rokonlátogatás címén engedélyezett eltávozás idején Pesten, a legelegánsabb női fehérneműboltok egyikében a gyönyörű és szörnyű drága, francia importból származó intim darabot, csomagolás közben a postán még össze-vissza tapogatták, "ez az energia bizsergés formájában majd kisugárzik belőle", magyarázta Laci, pár nap múlva aztán lesték az érkező csomagokat Szent Antal lába alatt, a bejáratnál. "Tanárnő, csomagja van", kopogott be Laci arcátlan szolgálatkészséggel a földszinti civil-tanár-soron lakó Bella ajtaján, akit a fiúk magyarul és olaszul is sokatmondóan Ke-Bellának hívtak. Értetlen kíváncsisággal forgatta a tanárnő a kis küldeményt, és másnap sötétbordó arccal jelent meg az órán, de a blúzán hátul csak egy vékony kis keresztpánt nyomódott át, a többit el tudtuk képzelni, Laci még pimaszul megjegyezte, "feltűnően csinos ma, tanárnő", amitől Bella nem lett dühös, inkább mintha megnyugodott volna, mint amikor beigazolódik egy sejtés, "köszönöm, Salzinger, maga igazi úriember".
Bella viszont igazi pedagógus volt, gondolja Anatol egy vasárnap reggeli közös misén a kórus mellvédjén könyökölve, nem messze ott áll Békefi is, akiről ugyanez aligha mondható el, a bizonyos mértékű sorsközösség ugyan egymás felé terelte volna őket, de Anatol igyekezett távolságot tartani, Békefi mégis neki mondta el elsőként, hogy át fog menni a szakközépiskolába, "rendesek voltak itt velem, de ott többet fizetnek, tudod, így nyugdíj előtt nem mindegy". Buendiára emlékszel, kérdezte Anatol váratlanul, ha már ilyen jól beszélgetnek, amíg az énekkar valami hosszú, többszólamút nyöszörög, "kicsodára?", osztálytársam volt és remek vívó, "tudod, hány remek vívót neveltem én?, igazán nem akarok felvágni...", ebben lehetett igazság, "nyilván ő se emlékszik rám", tért napirendre fölötte a földrajz- és vívótréner, Anatol erre csak annyit mondott, hogy ebben ne reménykedj, és azon nyomban elhatározta, hogy egyszer elkéri Ferdinandótól a pisztolyt, és ő is a szeme közé lő. Mindig innen, mint valami árbockosárból figyelték a templomhajó fedélzetének eseményeit, maguk között csak a nyilvános bűnösök helyének titulálták ezt a sarkot, rendszeresen feljött ide Adalbert is, a kiugrott kapucinus és négygyerekes családapa, aki azóta sem tudott egészen szakítani a szerzetességgel, túlfűtött vágyait és megbocsáthatatlannak érzett hűtlenségét igyekezett titkon levezekelni itt, az elhagyott társak kaján elnézésétől kísérve, a szerzetesek nem bánták, ha nem a lenti padsorokban foglalnak helyet, a diákoknak feltűnt volna, hogy ők sosem áldoznak, ezt a feltűnést pedig tanácsosabbnak látták elkerülni.
"Védenünk kell a ránk bízott értékeket", Anatol bólogat, "ez a pár megmaradt iskola ma is ostromlott várnak érzi magát, te is tudod, hogy nem alaptalanul, a megtűrtség határán létezünk, minden botrány, minden apró balhé súlyos következményekkel járhat", tulajdonképpen egyetért Teofán atyával, aki mértéktartó felháborodással beszél a misén történtekről, szavaiból azonban nem derül ki, mi is történt tényszerűen, Anatol meg röstellné megkérdezni, mert akkor nyilván el kéne mondania, miért nem látta, ami a szeme előtt zajlott, anarchista víziójától pedig meg akarja kímélni Teofánt. Nem a barátját, hanem az iskolaigazgatót, már azzal megbántotta, hogy kevés megértéssel hallgatta, mikor a fiúk telhetetlenségéről beszélt, akik elégedetlenek a valóban növekvő szabadsággal és önkormányzattal is, jó embernek tartanak téged, vigasztalta Anatol, egy jószívű börtönigazgatónak. Eszébe jutottak a saját, e falak közül származó börtönélményei, semmi különös, csak a tilalmak és a korlátok, "kimenő háromtól négyig", és az összes többi, az életre neveltek persze mindezzel, s tanárként maga is tiltott és korlátozott, de a szíve mélyén ilyenkor is a diákokkal érzett, szorongó szimpátiával nézte a képzeletében kirobbant pusztító erejű lázadást, amely természeténél fogva persze őellene is irányult. Védeni kell az értékeket, igaza van Teofánnak, ő pedig folyton relativizálta őket, akarata ellenére, a legnagyobb igyekezete mellett is. "Módszertani hibába estél", mintha egész évi pedagógiai működésének tanulságait foglalná most össze Teofán, aki ezúttal sem főnökként beszél, ülnek a siváran berendezett szűkös szobában, stílszerűen szürkebarátot kortyolgatnak, esti szabadidő van, a teraszról harsányság hallatszik be, valami fegyelmezetlen, félpogány életigenlés, virágzás szagával teli az este, még a szerzetesi cellába is beszivárog, ülnek az íróasztal két oldalán, ahogy először talán húsz évvel korábban, amikor a fiatal tanár áldozatos türelemmel olvasgatta és értelmezte tanítványa első irodalmi próbálkozásait, meg a háttérben feszülő mozgatórugókat, "módszertani hibába estél, magad akartad képviselni az igazságot, mintha az képviselhető volna, elfelejtkeztél Thomas Mannról". Milyen igaza van, pedig mennyit beszéltek róla, az öreg szószátyár tényleg azt vallotta, hogy ő az egyensúly embere, ha tehát valaki baloldali, akkor azzal szemben ő szükségképpen a benne lévő jobboldalira helyezi a hangsúlyt, már csak az egyensúly miatt is, hát igen, bólogat Anatol, ezt elmulasztottam, erről tényleg megfeledkeztem. "Nem az a baj, hogy nem vagy példás katolikus, én se vagyok, talán a pápa sem, de te ezt tüntetően hangoztattad is, azt hitted, így közös platformra kerülsz a diákjaiddal, de ők csak mélyebbre sodródtak az ellenkezésükben, talán más nem vette észre, de én tudom, vasárnap a te gyerekeid kezdték a balhét". Anatol belebámul az aranyszínű varázsgömbbe, kerek arca fölött magasodó ráncolt homlokán egyensúlyozott szemüvegével Teofánt csak mókásnak látja, magát viszont nevetségesnek. "Rendes búcsúvacsorát csinálunk a bankett után", a szemüveg visszazöttyen az orrára, most a főnök beszél, "aztán szeptemberben a volt harmadikosaid nyilván téged akarnak majd elsőként meghívni irodalmi estre, és ebbe én, mint magyar szakos és mint igazgató, rövid tűnődés után szívesen bele fogok egyezni".
Ült a strandkosárban, amely hátulról és oldalról védte a széltől, nyitott elülső részén azonban szabad bejárást engedett a napfénynek, május volt, a hőmérő a szobája ablakában még ebédidőben is alig tizennyolc fokot mutatott, több mint három hete minden délelőtt itt üldögélt egy-két órát a parton, futás után és úszás előtt, majd kicsit még utána is, máris olyan barna volt, mint otthon augusztus vége felé, nyilván a tenger miatt, pedig legalább ezer kilométerrel északabbra volt, Kelet-Németország legfölső csücskén, Rügen szigetén, alig száz kilométerre Svédországtól. Bámulta a hullámzást, szemével itta a tengert, "a hullámok halandók, a hullámzás halhatatlan", egy verssor lüktetett benne, Rónay vagy Vas István?, nem, inkább Rónay, nem látott mást, mint a végtelen vizet a kékesfehér ég alatt, jó itt. Egyedül akart lenni, távol a nyaralótársaktól, akikkel négyhetes jutalomüdülésre száműzte ide az újságírókamara tisztviselőjének vonzó képében a kiszámíthatatlan végzet, a futás és az úszás megintcsak a leghatékonyabb módja volt a távolságtartásnak, hiszen hosszabb-rövidebb sétákra még a többiek is képesek voltak, elhízott főmunkatársak, agársovány rovatvezetők és infarktustól reszkető szerkesztők, csupa zsurnaliszta, illetve ha csak azok volnának. De egy közülük, vagy talán inkább kettő netán három most is dolgozik, a kelet-német újságírószövetség kölcsön kapott, kényelmes üdülője huszonkettejük közül kettőnek-háromnak most munkahely, az óvatosan jókedvű közös étkezések munkaebédek és vacsorák, a séták és kirándulások szolgálati utak, az éberség és a résenlét nagy próbái, hiszen gondolhatják, ha nekem eszembe jut, éppen nekik ne?, gondolhatják, hogy nemcsak egyedül igyekeznek rajta lenni ama bizonyos résen, a megfigyelteken túl a megfigyelők is figyeltetnek, éberségük ellenőriztetik, résen van-e a bástya és nincs-e a bástyán is rés? Sehogy sem értette Anatol, hogy kerül ő ide, hiszen évről évre mindig azokat küldték, akikkel terveik voltak, "négy hét jutalomüdülés, erőgyűjtés és kikapcsolódás", valami ilyesmi állt a sejtelmesen megfogalmazott levélben, amit a beutalóval együtt személyesen kellett átvenni, mindenki sejtette, miről van szó, s a kitüntetést ajánlatos volt elfogadni, "nem mertem visszamondani", magyarázta a repülőgépen a nagyhangú Szeredásy két szendvicsfalat között suttogva, "az olyan lett volna, mint egy beismerő vallomás". Szappanos Feri bácsi jutott Anatol eszébe, öreg rovatvezetője hat évvel ezelőtt megbukott ezen a vizsgán, hazatérve azonnal nyugdíjazták, valamikor elszólhatta magát, hiába, négy hét hosszú idő, jórészt együtt tölti a húsz-huszonöt kiválasztott, közülük legfeljebb egy-kettő tud németül, mint most Müller és Anatol, a "németeseket" többnyire a román tengerpartra küldik, ilyen sokáig nemigen tudnak viselkedni az italt is kedvelő zsurnaliszták. Már most kezdődik?, nézett gyanakvón Szeredásyra, végtelennek tűnő tizedmásodpercekig nem tudta, hogyan reagáljon, aztán a fülére kezdett mutogatni, mint aki nem hallja, "harapj, és nyelj nagyokat", mondta emeltebb hangon Szeredásy, Anatol úgy érezte, megnyert egy csatát, de hosszú állóháborúra kell felkészülnie.
Ami szép, az nehéz, Anatol áll a fürdőszobai mérlegen, hol a mutatóra sandít, hol meg a tükörbe, és már megint a görög bölcsességnél tart, calepa ta cala, a mérleg kíméletlen tárgyilagosságát némi részrehajlással igyekszik enyhíteni, mert ha ragaszkodna a realitásokhoz, akkor a földszinti kozmetikus reklámszövegét alkalmazná magára, "szépsége fokozható", ő azonban a tárgyilagosság két talpalatnyi talaján állva azt látja, hogy inkább a nehézsége az, ami fokozódik. Keveset mozgok, eszem és iszom: ha nem híznék, attól kellene tartanom, netán valami titkos kór rág bennem, de a mérlegre nézve nem kell aggódnom. Magamra nézve már inkább, a zsúfolt piperepolc fölötti tükörben mintha ugyanaz a hamuszürke, verejtékező arc jelenne meg egy hosszú pillanatra, amelyet szerencsére otthagyott pár hónapja a München-Bécs között száguldó hajnali expresszvonaton, egyedül ült a kupéban, felrántotta az ajtót és letépte az ablakot, mégis majdnem megfulladt, valami préselte a mellkasát és zsibbadt a bal karja, ennyi volt?, talán nem is önmagától kérdezte, de a következő nagyobb szorításnál már egyértelműen imádkozott, magában szépeket mondott az Istennek, ígérgetett, mint egy lebukott férj, hogy minden másként lesz, csak most még ne, csak még egy kis haladék, de mindezt egészen bent magában mondta csak, a száján egyetlen hang nem fért volna ki, olyan iszonyatos igyekezettel szívta be a ritkának érzett levegőt. "Egy sör és egy kávé naponta", mondta kérlelhetetlenül Bálint, ritkán aktivizált háziorvosa, akit hazaérve hamarosan fölkeresett, csak az ajándékot, a két lemezritkaságot akarta átadni, amit Münchenből küldött a Doki a régi évfolyamtársnak és közös barátnak, Bálint azonban rögtön átterelte Anatolt a rendelőszobába, "bizonytalanul nyúltál a vodkáspohár után, pedig teljesen józan vagy, rögtön tudtam, hogy valami nem stimmel, szóval jó lesz vigyázni". Minimális evés-ivás, és futni kéne, ismétli Anatol lassan harmadik hónapja minden reggel a fürdőszobai tükör előtt az unalomig ismert orvosi tanácsot, hátha lassan megérlelődik benne az elhatározás, de lehet-e futni azzal a tudattal, hogy úgysincs menekvés? Az élet legfeljebb egérút, igaz, mégsem ugyanaz egy negyvenhárom és egy százhúsz éves egér.
Így beszélget magában reggelente Anatol a fürdőszoba bensőséges magányában borotválkozás előtt, alatt és után, szemközt a kivilágított tükörrel, nézi egyre inkább fokozható szépségét, miközben a világegyetem tágulását meghaladó mértékben szélesedő arcán arat a két pengéjű műanyagborotva, ez a mindennapos halálkasza, amely azt tarolja le minden reggel, amivel többé válhatna tegnapról mára. Egy időben megpróbálkozott ugyan a szakállas arc viselésével, egy hathetes Duna-túra után: Virággal eveztek a Vízivárostól a Fekete-tengerig, mint útközben kiderült, amolyan jól rejtőző potyautasként Lili lányuk is velük hajózott, máig ő a legbüszkébb hármuk közül erre a kalandos útra, fantasztikus emlékeket talált ki magának a sosem látott vidékekről, kilenc és fél éves korára se sikerült meggyőzni róla, hogy nem láthatott át az anyja hasfalán, "hidd el, apa", mondja teljes meggyőződéssel, s Anatol már-már hajlik is rá, hiszen ha előkerülnek a régi diaképek, már Lili magyarázza őket, és ő igazítja ki apja-anyja tévedéseit, "hidd el, apa, én emlékszem az egészre". Hetekig hordozta ezt a szőrkeretes portréját, kényelmes volt és új, ráadásul meglepően sűrű is, így váratlanul nemcsak behozta, hanem meg is előzte ezen a téren öreg barátait, elsősorban is Elmert, akinek szőke szakálla olykor mintha kékbe játszana, s az ember sose tudja biztosan, hogy a megvilágítás teszi-e, vagy netán abbéli szándéka, hogy különösen a fehér személyek előtt jó színben tűnjön fel; de maga mögé utasította a két elvarázsolt fivért is, Buendia és Ferdinando ugyanis ellenvetést nem ismerve állították, hogy csak az a férfi, akinek szakálla van, és több mint száz kiló. Férfiasodom, mondogatta Anatol a szakállát simogatva, de sima állát arcszesszel dörzsölve ma sem érzi magát kevésbé férfinak, hiszen az előbb lépett le a mérlegről.
Hiába volt azonban a siker és a könnyebbség, pár héttel a hazatérés után valami diagnosztizálhatatlan rossz közérzet uralkodott el rajta, Virág húzódozott ugyan családtagjainak orvoslásától, mégis megvizsgálta: nem talált semmit, de kissé azért megijedt, szörnyű volna, ha ezt az érzékeny lelket kikezdené a hypochondria, biztos, ami biztos jelszóval konzíliumra kérte Bálintot, aki a Dokival együtt évfolyamtársa volt, s aki azóta jólmenő belgyógyász és pszichiáter lett, Anatolnak pedig megbízható söröscimborája. Korsóemelgetéseik során rendszerint kölcsönösen gyakoroltak terápiás hatást egymásra, az orvosnak szabadulnia kellett a napok-hetek alatt rárakódott emberi nyavalyáktól, Anatolnak meg szüksége volt olykor némi segítségre, hogy legalább bizonyos mértékben szétválassza személyes életének és írásainak saját törvényekkel bíró világát, Bálint egy teli és három üres korsó fölött megfogalmazta a diagnózist, "hyporeflexiva", Anatol a szokásosnál is ostobább képet vághatott, mire az orvos megszánta, és magyarázni kezdte, hogy valószínűleg nem találkozik mostanában eleget önmagával, nem reflektál eléggé. "Gyónni nem szoktál, egyébként nem vagy túl közlékeny, bizonyára az a baj, hogy nem borotválkozol hónapok óta: hiányzik az a pár perc a tükör előtt, amikor a képeden kaszálsz, hiszen akkor mögé is látsz egy kicsit, vagy borotválkozz rendszeresen, vagy minden este vedd elő a lelkitükrödet". Vesszen a szakáll, határozott akkor Anatol, a lelkitükröket nem kedvelte, mindig eszébe jutott egy száz év előttről való erkölcsi intelem, "pápai vizeken ne kalózkodj!", s ez folyton zátonyra futtatta a komolyságát, életének a paráznasággal összefüggő eseményeire pedig ritkán volt képes igazi bűntudattal gondolni, így inkább újra a torkához emelte a borotvát.
Kéne egy jó lépés, sóhajt Anatol, redőnyös íróasztalának sarkán mindig ott áll a két tenyérnyi mágneses sakktábla, Virággal hosszan elnyúló játszmákat játszanak szerelmük hajnala óta, két-három hétig is húzódik egy parti, zajlik az életük, munka, pénzkeresés, gyerekidomítás, takarítás, tízpercenként vagy kétnaponta lépnek egyet, apró kavics jelzi a fehér vagy a fekete oldalon, hogy ki következik, Virág egyszer éjjel fél háromkor telefonált haza a kórházi ügyeletből, hogy "huszár dé négy", Anatolt majdnem megütötte a guta, mivel legjobb álmából ébresztette a csörgés, és ráadásul mattot is kapott. Kéne valami jó lépés, biztatja magát az elmélyültebb gondolkodásra, játszmák sokaságát játssza egymással párhuzamosan, a sakktábla az asztal sarkán inkább csak arra való, hogy el ne felejtkezzen a nagy szimultánról, egy-két ügyes húzással talán a maga javára fordíthatja a munkahelyén a régóta kedvezőtlen állást, nagyokat nem hibázhat már a saját életében sem, különösen ebben a végjátékra emlékeztető stádiumban, amikor már számíthat rá, hogy hátulról és erőszakkal egyszercsak meginfarkalja a halál. Legalább ennyire foglalkoztatják azonban hőseinek a lépései is a végéhez közelítő történetben, Elmert még meg kellene írni, amint kockás plédbe bugyolálva ül az őszi napsütésben, a szociális otthon udvarán, és hosszú remegő karjaival szélesen gesztikulálva magyaráz, mert észrevette, hogy megakadt rajta a szeme a földszint hatosban lakó hetvenéves, jó karban lévő asszonynak, a Doki esetleg otthagy mindent Münchenben, és hazajön Balfra fürdőorvosnak, szabadulása után Ferdinando, a pilóta (feltéve, hogy egyáltalán lecsukják a gondtalanságból okozott testvérgyilkosságért) visszamegy vegyszert szórni a mezőgazdaságba, Katrinnak az unokája után születhetne még egy gyereke is, végül is mibe van ez nekem?, de mindez valójában attól függ majd, hogy hogyan kapcsolódnak egymásba a mondatok, a szöveg szintjén dől el minden.
És Anatol?, a történet végén neki mindenképp meg kéne halnia, de ez az infarktus valahogy nem volna az igazi, talán inkább az agytumor, ez a költőinek képzelt halálnem húszéves korának úgyis kedvelt rögeszméje volt, Anatolnak a végén már csak a hatás kedvéért is meg kéne halnia, csakhogy erre nem képes. Bár az is lehet, hogy iszonyú erőfeszítéseibe kerül, hogy valami módon legalább kiagyalójának agyában tovább éljen, mivel úgy érzi, nem élt még eleget, nem próbált még ki mindent, már amit az ő adottságaival és képességeivel egyáltalán kipróbálhatna, Lumnitzer Guszti egyszer arról mesélt, hogy szeretné megtapasztalni a különféle halálnemeket, hát ő inkább az élet párhuzamosait akarná végigjárni, persze Guszti is egy nagy ravasz, hiszen minden halálhoz tartozik egy élet is, tehát Anatolnak nem kell aggódnia, mivel a halála egyértelműen az élete mellett bizonyít, és egyáltalán...
A berregő csengő ragadja ki Anatolt ebből a bizonytalan kimenetelűnek látszó élet-halál-küzdelemből, arcszesszel bedörzsölt képét paskolgatja amíg végigmegy a hosszú előszobán, a nyitott konyhaajtón bepillantva látja, nyolc óra huszonegy, ilyen korán jönne a postás?, hát tényleg megbukott a régi rendszer?, gondolja a maga rendíthetetlen optimizmusával, és nyitja az ajtót. A középkorú asszonyság helyett azonban egy húsz év körüli fiatalember toporog a lábtörlőn, "ajánlott levél", mondja zavartan, köszönés helyett, és gyorsan elmerül hatalmas táskájában, mint egy szorgalmas könnyűbúvár. "Anatol Konstantin?", kérdezi onnan a mélyből, aztán fölbukkan egy fehér borítékkal, már nyújtaná is, de a keze megáll a levegőben, szeme az ajtón lévő névtáblára mered, Anatol pillantása követi a fiúét, Koller Antal - dr. Csillag Erzsébet, "második emelet nyolc: a cím pedig stimmel", állapítja meg a fiú, zavartan visszaejti táskájába a levelet, talán biccent, vagy csak vállat von, aztán megy is, hanyag léptekkel ballag végig a nyitott körfolyosón, és értetlenül néz utána Anatol, ha csakugyan ő az.
* A szerző Ottlik Géza regényének címét vette kölcsön - önkényesen.
c
a
l
e
p
t
A szerző Ottlik Géza regényének címét vette kölcsön - önkényesen.
