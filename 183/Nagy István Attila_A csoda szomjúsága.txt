Mintha egyetlen tömbből faragtak volna és nem lehet más csak a vallomás messziről lassú imát suttog a tenger a félelemből már nincs csak villanás a behunyott szemű égbolt alatt megered a szó mint a gyors nyári zápor bugyborékol a boldog önfeledt nevetés de az öröm nem tud ma sem magáról maradtam végleg ebbe a tömbbe bezárva nincs menedék többé se közel se távol lehet hogy nem is akarok innen megszökni magához ölelt a boldog végső pillanat s mint egy aláaknázott összeomló épület amelyre rászámolt büszke korunk elvegyülök mindörökre a föld porával
Platon egyszer Academos kertjében sétált. Gondolataiba merült, de a maga számára is váratlanul megállt Aphrodité szobra előtt. Felemelte tekintetét az istennőre, s azt kérdezte: "Mondd, te mindent tudó, fellángolt-e már a szíved úgy, hogy a tested kimaradt a tűzből?"
Aphrodité bölcsen hallgatott, magában előszámlálta halhatatlan szerelmeit. Elevenen érezte most is, hogy sohasem élt meg szerelmet testi kötődés nélkül. Meglátott és megszeretett - ilyen is volt, de mindig valakinek a mosolya, a tekintete, a szavajárása, szellemének a mozdulatai. Mindig a testnek a rezdülései jutottak el a szívéhez, még akkor is, ha sohasem ölelte magához, akit megszeretett.
Aphrodité mosolygott Platon kérdésén, de néma maradt. A filozófus pedig kedvesére gondolt, aki csak a szellemét szereti, de a testére nem kíváncsi. Platonban most mégis szétterült az öröm.
