Makszi, hogy tehetted ezt?...
Makszi ránézett a kisleányra, aki ezt olyan ijedten kérdezte tőle és csodálkozott. Hogy lehet ebből a csekélységből ilyen nagy dolgot csinálni? De miután nemcsak a kisleány haragudott, hanem a baba is, melyet ölében tartott, a félelmetes Ikszli-Pikszli, vasvilla szemeket meresztett rá, sőt mi több a nyaralótelep összes gyermekei fenyegetőleg állták körül, Makszi jónak látta bűnbánó pofát vágni. Két hátsó lábára állt, két első lábát összetette és illedelmesen bocsánatot kért.
Makszi tudniillik kutya volt, kis svéd pincsi és nagyon sokat tartott az előkelő származására. Ez azonban nem akadályozta meg abban, hogy a legnagyobb huncutságokat, sőt a legsötétebb gaztetteket is el ne kövesse.
Gabika kapta születésnapi ajándékul a nagybátyjától.
Nagyon megörült neki. Szép is volt a fehér bundás kis pincsi, kedves, barátságos és nagyon játékos. Sok mindent tudott. Tudott szolgálni, pitizni, abroncson keresztül ugrani, pacsit adni. Csak egy hibája volt. Nem szeretett szót fogadni. Féktelenül pajkos volt, mindennek nekiugrott, mindennel játszott, asztalteritőket leráncigált, dívánpárnákat összeharapdált, anyukának a reggeli papucsát kihurcolta a kertbe és körbe szaladgált vele, apukának meg az ujságját tépte össze.
- Kutya-iskolába kell adni! - jelentette ki apuka. - Ott majd megtanítják fegyelemre!
Gabika sírt. Ez valami borzasztó lehet! Szegény Makszinak még talán írni, olvasni, számolni is meg kell tanulni az iskolában!
De senki sem haragudott Makszira annyira, mint Ikszli-Pikszli, a Gabika babája. Eddig ő volt a kedvenc. Gabikát sohasem lehetett látni máskép, mint a nagy karakter-babával az ölében. Mindenüvé magával vitte, s este maga mellé fektette az ágyba.
Mióta azonban Makszi ide került, Ikszli-Pikszliről mindegyre megfeledkezett Gabika. Néha egész nap ott ült egyedül, elhagyatva a díván sarkában.
És még hozzá az az utálatos Makszi, ha berontott a szobába, odaállt eléje és megugatta!
Érző babaszívének nagyon fájt ez a méltatlanság, de nem szólt semmit, Makszi azonban nem tágított.
- Mit mereszted úgy reám a szemedet! - kaffantott - azt hiszed félek tőled? Vau, vau! Azért sem félek!
- Hagyj békét! Ne háborgass! - mondotta Ikszli-Pikszli büszkén s félrefordította a fejét.
- Gyere játszani, - vakkantott Makszi, s feléje ugrott. Ikszli-Pikszli nem felelt.
- Gyere játszani! - erőszakoskodott tovább Makszi, s miután Ikszli-Pikszli most sem felelt, megharagudott, felugrott a dívánra és a lábánál fogva megragadta.
- Oh! - sikoltott Ikszli-Pikszli - és elájult.
Makszit ez nem zavarta. Vidáman hempergette ide-oda, szép, piros selyemruháját kissé megtépdeste, aztán fogai közé kapta, leugrott vele a dívánról s bolondos jókedvvel iramodott ki a kertbe, egyenesen oda, ahol a nyaralótelep összes gyermekei a kis házat építették.
Gabika is ott szorgoskodott. A szegeket adogatta egy nagy dobozból Jencinek és Öcsinek, akik a deszkákat szegezték össze.
Most meglátta Makszit, fogai között az ájult Ikszli-Pikszlivel. Felsikoltott és ijedtében elejtette a dobozt. A szögek szanaszét hullottak, Jenci és Öcsi haragosan rákiáltottak, Gabika sírni kezdett, az összes gyerekek odaszaladtak s mikor látták, hogy mindennek Makszi az oka, aki még mindig vígan ugrált ide-oda Ikszli-Pikszlivel a fogai között, hamar odasiettek, hogy elvegyék tőle a szegény babát.
De Makszi sem volt rest. Azt hitte, most egy új játék kezdődik. Körbe kezdett futni a kertben, lábánál fogva vonszolva magával Ikszli-Pikszlit. A gyermekek mindenütt utána.
Most Makszi az épülő kis ház felé rohant. Feldöntötte a deszkákat, keresztül gázolt a fedélnek kiszabott kátránypapíron, felborított két festékes bögrét, ledobta Ikszli-Pikszlit a széthullott szögek közé, s aztán, mint aki dolgát jól végezte, vidám farkcsóválással ugrott a gyermekek elé. Nyilván azt hitte, hogy most nagyon meg fogják dicsérni.
Igen csodálkozott azonban, mikor dicséret helyett összeszidták. Sőt Jenci egyenesen azt követelte, hogy meg kell büntetni.
Szegény Gabika azt sem tudta mit csináljon.
Fölvette az ájult Ikszli-Pikszlit, simogatta, dédelgette, de kis szíve fájt Maksziért is, mikor a gyermekek, Jenci indítványára, kimondták, hogy Makszit büntetésből be kell zárni a szerszámos kamrába.
- Vau, vau, soha többet! - vakkantott Makszi, s aztán szépen pacsit adott sorba mindegyik gyermeknek.
Hát nem lehetett rá haragudni. Még a szigorú Jenci is megbékült vele. Összeszedték a szögeket, a deszkákat, a festékes bögréket s tovább folytatták a kis ház építését.
Csak Ikszli-Pikszli volt mélyen megbántva.
Hát ő semmi elégtételt nem kap?
Gyönyörű selyemruhája összetépdesve, a kiállott ijedtségtől még most is reszket minden porcikája, bizonyára beteg lesz az izgalomtól - és Makszit meg sem büntetik?
Nagyon elkeseredett.
Lassan lecsúszott a Gabi öléből, aki úgyis csak félkarjával tartotta, s elrejtőzött egy deszka mögé, hogy jól kisírja magát.
A gyermekek meg építették tovább a kis házat.
De erről majd legközelebb mesélek.
Sötét este volt, mikor Ikszli-Pikszli, aki bánatában elrejtőzött egy deszka mögé és ott addig sírt, míg elaludt, - egyszerre csak fölébredt.
- Hol vagyok? - rebegte ijedten s hirtelen felsikoltott, mert valami elsurrant közvetlen közelében.
- Ne tessék félni! - hangzott mellette szelíd hangon. - Csak én vagyok, Bolyhika. Én ilyenkor szoktam röpködni. Nappal nem látok!
Egy bolyhos éjjeli lepke telepedett le melléje.
- Oh dehogy! - tiltakozott Ikszli-Pikszli. - Én a Gabika szobájában lakom, a polcon. Csak azért bujtam el ide, hogy kisírjam magam, mert Makszi bántalmazott és én ezért semmi elégtételt nem kaptam.
- Én vagyok a Gabika legkedvesebb babája. Ikszli-Pikszlinek hívnak.
- Ejnye de furcsa név!
- Igen; Gabika olvasott egy mesét az Ikszli-Pikszli tündérről, s ez nagyon tetszett neki. Azért nevezett el engem is így. Gabika engem nagyon szeret!
Bolyhika kissé megcsóválgatta nagy bolyhos fejét.
- És mégis itt felejtette? - akarta mondani. De aztán mégsem mondta. Nagyon tapintatos volt Bolyhika. Nem akarta keseríteni Ikszli-Pikszlit.
- Mi az, amit itt csinálnak a gyerekek, - kérdezte, hogy elterelje a beszélgetést.
- Házat építünk! - felelt büszkén Ikszli-Pikszli, mert néhányszor ő is résztvett a munkában, a Gabika ölében. - A nyaralótelep összes gyermekei dolgoznak rajta. Összeadták a zsebpénzüket, azon vásároltak deszkát, aztán kiosztották a munkát egymás között. Mindenki csinál valamit. Én is szoktam dolgozni. Segítek nézni. A nagyobb fiúk fűrészelnek, Jenci és Öcsi szegeznek, a leányok: Marika, Olga és Erika festik az ajtókat és ablakrámákat, Tibi a parancsnok, ő rajzolta meg a tervet is! A Gabika apukája meg a telket adta, - megengedte, hogy itt az ő kertjükben építsük fel a házat!
- Szép, nagyon szép! - mondta Bolyhika. - Szeretem, mikor a gyermekek így foglalkoznak. Megnézem, mennyire haladtak.
Azzal elsurrant.
- Én is szeretném megnézni! - sóhajtotta Ikszli-Pikszli. - Délután úgy szenvedtem, hogy nem is tudtam körülnézni. De olyan sötét van. Nem látok.
- Majd én világítok, - szólalt meg valaki mellette barátságos hangon. - Én vagyok itt, a Szentjánosbogár. Ha kívánod, rögtön meggyujtom a lámpámat.
Azzal már fénylett is a fűben egy kis csillag, a kis Szentjánosbogár lámpája.
- Köszönöm, - hálálkodott Ikszli-Pikszli. Igazán jólesett neki ez a kedves figyelem, mert mi tagadás, egy kissé félt a sötétben.
A Szentjánosbogár még odahívta néhány társát, s most már fényes világítás mellett szemlélte meg Ikszli-Pikszli az építkezést, ami valóban szépen haladt előre.
A deszkafalak egész szabályszerűen álltak, az ajtó és ablak helye pontosan ki volt fürészelve, látszott, hogy aki vezeti az építkezést, az ért a dolgához. Most még csak a tető hiányzott, meg a festés. Még az ablaküvegek is elő voltak már készítve. Mert ez olyan tökéletes kis ház lesz, hogy még üveg is lesz az ablakon!
Ikszli-Pikszli büszkén nézdegélt körül.
- Szép, nagyon szép! - mondogatta. - Olyan, mint egy igazi ház! Még lakni is lehet benne!
- Szép, nagyon szép! - ismételték körülötte többen is.
Ikszli-Pikszli csodálkozva nézett körül. Egész sereg bolyhos lepke és éjjeli bogár, meg pille vette körül. Mind gyönyörködtek a kis házban.
Még egy denevér is arra röpült s megállt egy pillanatra. A lepkék és bogarak ijedten menekültek el. Ikszli-Pikszli is összerázkódott és körülnézett, hova bujhatna el s hamar elfedte kezével a haját.
- Én nem is hiszek benne, - rebegte Ikszli-Pikszli, de azért nem vette le kezét a fejéről. - Én nem vagyok babonás. De most már szeretnék hazamenni... Nagyon fázom...
Megborzongott. Szép, szép a kis ház és szép az éjszaka a kertben, de azért mégis csak szebb otthon a Gabika puha, meleg kis ágyában!
- Oh, hogyan juthatok haza! - siránkozott. - Én nem tudok annyit gyalogolni!
- Sajnálom, hogy én nem bírlak el, szívesen hazavinnélek! - mondta a denevér. - De ott láttam a kerítés mellett Micurkát, majd szólok neki, ő bizonyára szívesen hazaszállít!
A denevér elsurrant, s egy perc mulva bársonytalpacskái nesztelen lépésével sietett feléje Micurka.
- Mau, mau, miau! - dörmögte - tudom mi történt veled. Már délután hallottam, mikor Kikeriki és Háp-Hápiék egymásközt megbeszélték. Az a gonosz Makszi! Nem hiába gyűlölöm én őt - és az egész fajtáját!
Ikszli-Pikszlinek könny gyűlt a szemébe, hogy újra eszébe jutott délutáni szenvedése. Oh, Micurkában bizonyára megértő bajtársra talál s ha ketten szövetkeznek, együtt visszaadhatják Makszinak a kölcsönt!
- Láttam, mikor a multkor úgy megkergetett Makszi, hogy felszaladtál az eperfára! - mondta részvéttel.
Micurka felborzolta a szőrét.
- Oh, nem ijedtemben, - tiltakozott - csak akkor éppen nem volt kedvem veszekedni vele. De egyszer majd megmutatom neki.
- Én is ott leszek! - szólt harciasan Ikszli-Pikszli. - De most nagyon kérlek, vigyél engem haza. Fáradt vagyok és a lábam is fáj.
- Ülj fel a hátamra és kapaszkodj meg jól, - mondta Micurka - egészen az ajtóig viszlek.
Ikszli-Pikszli felült a Micurka hátára, megkapaszkodott a bársony bundájában, s Micurka gyors léptekkel indult a ház felé.
- Hű barát, jó fegyvertárs! - örvendezett magában Ikszli-Pikszli, s már kezdett valami haditerven gondolkozni.
Éppen az ajtóhoz értek, mikor egyszerre egy egér surrant el a fal mellett.
Micurka se szó, se beszéd, ledobta a hátáról Ikszli-Pikszlit s az egér után iramodott.
Szegény Ikszli-Pikszli ott terült el a küszöbön, nem is tudott felkelni - s elmélkedhetett a hű barátról és jó fegyvertársról.
Reggel ott találta meg a szakácsné, mikor a tejért kiment. Fölemelte, bevitte a szobába, odafektette az ágyba Gabika mellé, aki félálomban ölelte át. Szegény Ikszli-Pikszli úgy ki volt fáradva, hogy menten elaludt és három napig egyfolytában aludt.
A kis ház építése oly gyönyörűen haladt előre, hogy már befejezéséhez közeledtek. Bámulatos, hogy milyen kitartással dolgoztak a gyermekek. Mint egy jól megszervezett kis hadseregben, - úgy tudta mindegyik, hogy mi a dolga, mi a kötelessége. De tényleg az is volt - egy jól megszervezett kis hadsereg. A tizenkét éves Tibi volt a parancsnok. Neki engedelmeskedtek az összes gyermekek. Az ő eszméje volt a házépítés. Ő készítette el a tervrajzot. Ő gyűjtötte össze a pénzt, - mindnyájuk zsebpénzét - és ő vásárolta meg a deszkákat, - régi ládákat - melyeket aztán szétfürészeltek.
Mikor a pénz kifogyott és még kellett volna festékre, papírra, miegymásra, adakozásra kérték fel a szülőket. Kéttagú küldöttséget menesztettek minden nyaralóba; a két legkisebb leány, Olga és Erika persellyel jártak körül. Azonkívül kis kartonlapokat is gépeltek «Adakozzunk a kis Házra» felírással és kitüzték mindenfelé a kertekben, a fákra, hogy ezzel is buzdítsák a szülőket az adakozásra.
És a szülők adakoztak is szívesen. Örültek, hogy a gyerekek olyan jól játszanak és úgy elfoglalják magukat.
A szomszédban kőművesek dolgoztak. Ők is házat építettek. Azok szívességből kicementezték a kis ház padlóját.
Ikszli-Pikszli, aki mostanában állandóan segített nézni, azt mondta Micurkának, hogy a napba lehet nézni, de a kis házra nem, olyan fényesen ragyog és csillog!
Aztán vásároltak szép rózsás papírt, azzal beragasztották belülről a falakat. A tetőn a kátránypapírt meg bevonták piros papírral, hogy olyan legyen, mintha piros cserépfedele volna a kis háznak. Még virágcserepet is tettek az ablakba, piros muskátlival.
Ezt Erika indítványozta, mert ő nagyon szerette a virágokat.
Egyáltalán mindegyik igyekezett valamit kitalálni, amivel mind szebbé és szebbé tegyék a kis házat. Az indítványokat aztán mindig együttesen megtanácskozták, s szavaztak fölötte.
Egy napon Jenci azt indítványozta, hogy a gerlék kalitkáját helyezzék el a kis ház falára, az ajtó fölé, hadd turbékoljanak ott.
Ezt az indítványt egyhangulag fogadták el. A Jenci gerléit valamennyien nagyon szerették. Diadalmasan hozták elő a nagy zöld kalitkát, a két szelid, kedves, rózsaszín gerlével s letették egy bokor mellé, míg a szögeket beverik. A gerlemama éppen a tojásokon ült, három gyöngyházszínű, pettyes kis tojáson, a gerlepapa meg ott turbékolt körülötte.
- Mi lesz? Mi lesz? - kérdezte kíváncsian kidugva csőrét a rács között.
- Nagy megtiszteltetés vár önökre, - világosította fel Ikszli-Pikszli, aki ott ült a közelben, egy enyves csupor mellett. - Önök fogják díszíteni a kis ház homlokzatát.
Gerlepapa aggodalmasan nézegette a kis házat.
- Nagyon alacsonyan leszünk, ott könnyen elér a macska.
- Majd én beszélek Micurkával, hogy ne bántsa önöket, - mondta Ikszli-Pikszli. - Nekem Micurka nagyon jó barátom.
Most azonban valami váratlan dolog történt.
Makszi, aki eddig a verandán nyugodalmasan olvasgatta az apuka ujságját, illetve szedte szét apró darabokra, megneszelvén, hogy apuka a pipaszárral kezében közeledik, mintha puskából lőtték volna ki, úgy rohant le a kertbe, egyenesen oda, ahol a házat építették a gyermekek.
Apró, vidám vakkantásokkal ugrálta körül a kis házat, kereste, hogy mivel lehetne játszani. Megszaglászta az enyves bögrét s elfintorította az orrát, megugatta Ikszli-Pikszlit, aki rémülten meresztette rá szemét, aztán egyszerre észrevette a nagy zöld kalitkát, a két gerlével. A kalitka ajtaja nyitva volt, mert a gerlék olyan szelidek, hogy szabadon sétálhattak ki és be.
- Vau, vau, - kaffantott Makszi - gyertek játszani!
Szegény kis gerlék úgy megijedtek, hogy szólni sem tudtak, csak felborzolták a tollukat. De Makszi nem sokat törődött a félelmükkel. Ő játszani akart. Benyult a kalitkába és lehúzta gerlemamát a tojásokról.
- Kukkurú!.. Kukkurú!... búgtak rémülten a gerlék, de hiába. Makszi fogai közé kapta gerlemamát és eliramodott vele.
A gyerekek rögtön észrevették és sikoltozva rohantak utána.
Egy pillanat alatt olyan kavarodás, futkosás, kiabálás, hajszolás kezdődött, hogy még a szomszédban dolgozó kőművesek is meghallották.
Micurka, ki a közelben settenkedett, fel akarta használni a kedvező alkalmat.
- Most jövök én! - gondolta magában, s bársonysíma, nesztelen lépésekkel közeledett a kalitkához, ahol az ijedtségtől dermedten, félájultan gubbasztott gerlepapa.
- Ohó, ezt már nem engedem! - kiáltott fel Ikszli-Pikszli, aki még szintén remegett a felháborodástól Makszi újabb gaztette fölött. - Ezt megakadályozom, még az életem árán is!
Azzal hirtelen mozdulattal felboritotta az enyves-csuprot, éppen a Micurka lába elé, s hősies elszántsággal vetette magát a kalitka ajtaja elé.
- Miau, mau, mau! - nyávogott Micurka keservesen, mert mind a négy lába beleragadt az enyvbe, mozdulni sem tudott.
Sajnos, az enyv tovább folyt, folydogált - és Ikszli-Pikszli is beleragadt. Ott feküdt önfeláldozóan a kalitka ajtaja előtt és nyögött. Ő sem tudott mozdulni. Sőt, amint szabadulni próbált, véletlenül lehajtotta a fejét, s még az orra is enyves lett!
Hangos sírás-rivással jöttek vissza a gyermekek. A gerlét kiszabadították ugyan a Makszi fogai közül, - de szegényke már nem élt. Nem is Makszi harapdálta össze, hiszen ő csak játszani akart vele, hanem az ijedtségtől szünt meg dobogni kis szíve.
A Gabika anyukája alig tudta megvigasztalni őket azzal, hogy holnap mindjárt vesz egy másik gerlét helyette, éppen olyan szépet, szelídet, kedveset, mint ez volt.
Makszit azonban most már csakugyan bezárták a szerszámos kamrába. Ott vonított a sötétben egy egész óra hosszat.
Micurka valahogy elvánszorgott egy bokor mögé és keserves ábrázattal nyalogatta tisztára az enyves talpacskáit, de Ikszli-Pikszli nem tudott mozdulni, s ott kellett feküdnie, mig Gabika észre nem vette s fel nem emelte.
- Oh Ikszli-Pikszli, - dorgálta meg - hogy lehettél ilyen ügyetlen! Beleestél az enyvbe és összemázoltad magad!
Ikszli-Pikszli büszke önérzettel emelte fel enyves orrát és a kalitka felé nézett. Nem felelt semmit, - de jóleső örömmel gondolt arra, hogy ő mentette meg a gerlepapa életét.
- A kis gerlét el kell temetni, - mondta Tibi, mikor a nagy felindulás némileg lecsendesedett, s Jenci is kezdett megvigasztalódni, mert a Gabika anyukája egy másik gerlét igért másnapra.
- A nagy diófa alá temessük, a Jenciék kertjébe - mondta Marika.
- És én majd lövök a pisztolyommal, mint mikor a katonákat temetik! - lelkesedett Öcsi.
Hamarosan hozzá is fogtak az előkészületekhez. A házépítés erre a délutánra abba maradt.
A kis gerlét betették egy szép rózsaszínű dobozba, s aztán ünnepélyes menetben kisérték ki a nagy diófa alá.
Gabika karján vitte Ikszli-Pikszlit. Az orrán még ott fénylett egy kis enyvfoltocska. De ezt Ikszli-Pikszli büszkén viselte, mint a hősiesség jelvényét.
Tibi már megásta a sírt a nagy diófa alatt. Öcsi meg ott állt mellette, a pisztollyal kezében, mint díszőrség, hogy a díszlövést leadja.
Most betették a dobozt a gödörbe és kezdték szépen felhantolni. De ezt Öcsi be sem várta, hanem nagy buzgalommal elsütötte a játékpisztolyt, háromszor egymásután.
Mikor a kis pisztoly nagyot durrant, Ikszli-Pikszli úgy megijedt tőle, hogy lefordult a Gabika karjáról.
Gabika is megijedt, meg a kicsi Erika is, s egymást kézenfogva elszaladtak.
Öcsi erre nevetett és mégegyszer eldurrantotta a pisztolyt, mire Tibi kiütötte a kezéből. Ezen egy kicsit összeverekedtek, s egymást kergetve, elszaladtak. Jenci megharagudott, hogy így végződött a szertartás és ő is elment.
Ikszli-Pikszli ott maradt a fűben elterülve, egyedül.
Az égen sötét viharfelhők kezdtek gyülekezni. Erős szélroham száguldott végig a fák között.
Alig pár perc mulva kitört a vihar. Dörgött, villámlott és sűrű csöppekben kezdett hullani a zápor.
Amint az első esőcsepp az Ikszli-Pikszli orrára koppant, ijedten ült fel.
- Hol vagyok? - rebegte és ijedten nézett körül.
Egyszerre ismerős lépéseket hallott. Makszi közeledett a nedves fűben. De nem vígan ugrálva, mint máskor, hanem lekonyult fülekkel, behúzott farokkal, nyakán hosszú kötelet vonszolva.
Észrevette Ikszli-Pikszlit, odament hozzá és megszaglászta.
Ikszli-Pikszli ezen módfelett felháborodott, s büszkén felhúzta az orrát.
- Kérem, én nem vagyok borjupörkölt, sem sonkacsülök, hogy engem megszaglásszon! - tiltakozott haragosan.
- Oh, bocsánat, - felelt Makszi szokatlanul csendes hangon. - Csak szokásból teszem. De miért tetszik itt künn ülni ebben az esőben?
- Itt felejtettek! - tört ki Ikszli-Pikszliből a méltatlankodás.
- Engem meg bezártak a sötét szerszámos kamrába, - vonított panaszosan Makszi - és még oda is kötötték a kötelet az ajtókilincshez. De kiszabadítottam magam! Addig rángattam, téptem a kötelet, amíg elszakadt és az ajtó is kinyílt! De most nem merek hazamenni, mert félek, hogy újra megkötöznek!
Ikszli-Pikszli érző babaszíve hajlandó volt részvétet érezni szegény Makszi iránt.
- Mit fogsz most csinálni? - kérdezte részvéttel.
- Nem tudom!- sóhajtott Makszi. - Talán elbujdosom, világgá megyek! Talán akadnak még jó gyermekek, akik füttyentenek nekem, s akkor hozzájuk csatlakozom. Ámbár senkit sem tudok többet úgy szeretni, mint az én kis gazdámat, Gabikát.
Ikszli-Pikszli elérzékenykedett. Ő is nagyon szerette Gabikát.
Brr!... Most ismét egy nagyot villámlott, s egy olyan hatalmasat dörgött, mintha tíz ágyút sütöttek volna el egyszerre.
- Jaj! - sikoltott Ikszli-Pikszli.
Makszi is szűkölve vonult közelebb. A közös veszedelem és közös szenvedés majdnem egészen kibékítette a régi ellenségeket.
- Szeretnék hazamenni! - nyöszörgött Ikszli-Pikszli, - de nem tudom az utat! Eltévednék.
- Majd én hazaviszlek, - ajánlkozott gavallérosan Makszi. - Én ismerek itt is minden bokrot. De csak a veranda lépcsőjéig vihetlek. Onnan majd egyedül is hazatalálsz. Nem akarom, hogy engem észrevegyenek!
Óvatosan fölemelte Ikszli-Pikszlit, nem olyan hebehurgya meggondolatlansággal, mint eddig, s szépen vigyázva vitte át a nedves füvön, ki az útra s a kerítés mellett be a szomszéd kertbe.
Már ott voltak a tyúkudvar közelében. A kis csirkék és a tyúkok behúzódtak az eső elől a kertbe, csak Hápiék, a kacsacsalád lubickolt künn. Ők nem féltek a víztől.
- Lovagi szolgálat! - válaszolt Ikszli-Pikszli Makszi helyett, hálás elismeréssel pislantva reá.
Ebben a percben éles füttyszó hallatszott. Makszi megtorpant, s a következő percben messzire elhajította magától Ikszli-Pikszlit, s vidáman csaholva, őrült vágtatással iramodott el a füttyszó felé. Megismerte kis gazdája füttyentését.
Ikszli-Pikszli éppen egy pocsolya közepén terült el, s a váratlan meglepetéstől majdnem eszméletét vesztette.
Hápi néni odatotyogott hozzá és kihúzta a pocsolyából.
- Háp, háp, - mondta részvéttel - nincs ugyan jobb, mint a víz, de nem mindenki szeret ilyenkor fürdeni.
- Oh, - nyögött Ikszli-Pikszli - az a gonosz Makszi! Minden tagom fáj, nem tudok hazáig elmenni!... Itt kell áznom-fáznom ebben a borzasztó esőben!...
- Szívesen látom vendégszerető hajlékomban, - mondta barátságosan Hápi néni.
Ikszli-Pikszli összeborzadt. Hogyan, ő a finom, előkelő úrnő a libaólban töltse el az éjszakát?... Sajnos, nem volt más választása, ha csak nem akart a viharban, esőben itt ázni-fázni a pocsolyában.
Hápi néni támogatásával besántikált hát a libaólba. A kis libák kíváncsian körülhápogták, aztán helyet csináltak neki maguk mellett. Jó meleg volt ott, de Ikszli-Pikszli torkát mégis a keserűség fojtogatta. Minő megalázás - a libaólban aludni! De hát azért mégis csak elaludt.
Másnap reggel, mikor a szakácsné hírül adta Gabikának, hogy megkerült ám az elveszettnek hitt Ikszli-Pikszli, Gabika nem győzött csodálkozni rajta: hogyan jutott Ikszli-Pikszli a libaólba?...
Makszi olyan ártatlan pofát vágott, mintha semmi köze sem lenne a dologhoz; Ikszli-Pikszli pedig, - mit tehetett egyebet - hallgatott.
Nagy szomorúságra ébredtek a vihart követő reggel a gyermekek. Összedült a kis ház. A szél ledöntötte a deszkafalakat, az esőtől elázott a piros papír cserépfedél s még az ablaküvegek is összetörtek.
Olyan nagy volt a bánat, a kisleányok úgy sírtak, a fiúk meg olyan komor, elkeseredett arccal álltak a romok fölött, hogy a szülők megsajnálták őket. Hogyne, hiszen a gyerekek komolyan dolgoztak, igyekeztek s most egyszerre mindennek vége! Egy egész heti munkájuk ment tönkre egyetlen éjszakán át!
Irma néni, a Gabika édesanyja sorra látogatta a többi szülőket. Most ők beszéltek és terveztek valamit. Az eredmény az volt, hogy este, lefekvés előtt, összehívták valamennyiöket, a Gabikáék nagy verandájára s a Tibi édesapja, Miklós bácsi a következő beszédet intézte hozzájuk:
- Gyerekek, hallom nagy szomorúság ért benneteket. Összedült a kis ház, amit olyan kedvvel építettetek. De azért nem szabad búnak ereszteni a fejünket, hanem frissen, bátran és vidáman újra kell kezdeni mindent. Akarjátok?
- Akarjuk! Akarjuk! - kiáltották a gyermekek egyhangú lelkesedéssel.
- Na hát akkor figyeljetek ide. Mi elhatároztuk, hogy segítünk nektek. A zsebpénzeteket két hónapra előre kiadjuk és hogy meg ne ismétlődjék ez a baleset, ami most történt, ne deszkából tákoljátok össze a házat, hanem téglából építsétek fel, szilárd alapokra. De ez nagy és komoly munkát jelent, gyerekek, derekasan kell ám dolgozni, úgy, mint az igazi mesterembereknek. Vállaljátok-e?
- Vállaljuk! - zúgták a gyerekek kimondhatatlan örömmel.
Ikszli-Pikszli is, aki a díván sarkában ülve figyelte a dolgokat, szintén beleegyezőleg bólintott.
- Én is vállalom! Akár reggeltől estig szívesen segítek nézni!
- Nos hát akkor, - folytatta a bácsi - holnap mindjárt megvesszük a téglákat és mindent, ami még szükséges. A fedélzethez, meg az ajtó- és ablakrámákba a régi deszkákat fel lehet használni. Már beszéltem a pallérral, itt a szomszéd építkezésnél, az szívesen lesz segítségetekre mindenben és megmutatja, hogy mit hogy kell csinálni. De előre megmondom: abbahagyni nem szabad a munkát. Kezet rá!
Egymásután járultak a gyerekek Miklós bácsi elé és kézfogással igértek kitartást és komoly munkát.
Ikszli-Pikszli is mindenképpen igyekezett Miklós bácsi elé odajutni, ő is fel akart csapni. Sajnos, a díván olyan magas volt, hogy mikor leugrott róla, orra bukott.
Gabika sietve fölemelte s maga vitte Miklós bácsihoz. Ikszli-Pikszli komoly méltósággal nyujtott kezet s egy kissé rosszul esett neki, hogy Miklós bácsi nevetett.
- Hiába! - gondolta magában - ezek a felnőtt férfiak nem tudják megérteni az embert. Mit tudják ők, mi lakik egy baba szívében! Lám, Makszinak több szerencséje van!
Makszi ugyanis két lábra állva nyujtogatta pracliját Miklós bácsi felé, jelezve, hogy ő is közre akar működni a nagy munkában.
Miklós bácsi egész komolyan tartotta Makszi elé a tenyerét.
- Helyes, barátom! - mondta. - Csak aztán ne üsd az orrodat a meszes gödörbe!
- Vau! Vau! - vakkantott Makszi. - Annyi eszem nekem is van!
Gabika is megsimogatta Makszit és egy kockacukrot adott neki.
Makszi megköszönte, aztán perdült kettőt-hármat maga körül, kaffantott egyet Ikszli-Pikszlire s vágtatott ki a baromfiudvarra, meghajkurászni a kis csirkéket és elujságolni Hápi néniéknek a nagy ujságot: - ujra épül a kis ház!
Ikszli-Pikszli bosszúsan nézett utána.
- Tulajdonképpen nekem kellett volna odamenni, - gondolta magában. - Illett volna megköszönni Hápi néninek a multkori szíves vendéglátást. Csakugyan el is megyek hozzájuk, mielőtt még az építést megkezdjük, mert akkor már nem lesz időm!
Megindult a munka. Megkezdődött a kis ház építése.
A nagyobb fiúk egész szabályszerűen megásták az alapot. A leányok adták kézről-kézre a téglát. Persze valamennyien jó erős vászonkötényt kaptak, hogy túlságosan össze ne maszatolják magukat.
Tibi mérőléccel a kezében méregette a falakat. Most is ő volt a parancsnok és ő beszélt meg mindent a pallérral is. Ő különben is épitész-mérnök akart lenni, azt már elhatározta, s most úgy tekintette ezt az épülő kis házat, mint első mesterművét. Mindenre felügyelt, mindenre kiterjedt a figyelme, s még azt is kiszámította, hogy naponta hány órát kell dolgozniok, hogy két hét alatt elkészüljenek, s mégse fárasszák magukat túlságosan ki.
Reggel kilenctől tizenegyig dolgoztak, akkor mentek fürdeni, úszni; délután meg kettőtől ötig, azután szabad volt játszani, hancurozni, labdázni - ki mit akart.
- Csak úgy ne járjunk mi is, mint Kőműves Kelemen, - mondotta egyszer Tibi, mikor észrevette, hogy egy sor tégla nincs elég jól felrakva.
- Hogy járt Kőműves Kelemen? - kérdezte kíváncsian Erika. Ő még nem járt iskolába, semmit sem hallott még a székely meséről.
- Kőműves Kelemen és társai várat építettek a hegytetőn, s amit nappal építettek, az éjjel mindig összeomlott, - magyarázta Tibi. - Aztán elhatározták egy nap, hogy a legelső embert, aki aznap feljön hozzájuk a hegyre, befalazzák a falba, akkor nem fog többet összeomlani. Kőműves Kelemennek a felesége jött fel legelőször - és megfogták és befalazták.
- És akkor nem omlott be többet a fal? - álmélkodott Erika.
- A mese azt mondja, hogy nem, - nevetett Tibi. - Mi is befalazunk valakit, ha éjjel összedül, amit nappal építünk!
- Vau! Vau! - vakkantott Makszi, aki rendes szokása szerint ott sündörgött körülöttük, - itt nem tanácsos közelben tartózkodni, hátha engem találnak befalazni!
Azzal elindult, s megkereste Ikszli-Pikszlit, aki egy orgonabokor árnyékában hűsölt.
- Jó lesz vigyázni, - ujságolta neki Makszi - éppen most hallottam, hogy valakit be akarnak falazni a házba, hogy ne omoljon össze. És valószínűleg téged szemeltek ki erre a célra. Tibi éppen errefelé kacsintott, mikor mondta.
Ikszli-Pikszli úgy megijedt, majd elájult. Hiszen ez borzasztó volna!... Nem, ezt Gabika biztosan nem engedné!...
- Kőműves Kelemen is megengedte, hogy a feleségét befalazzák! - világosította fel Makszi, - én helyedben elmennék a közelből, pár napig elrejtőzködném, amíg elfelejtik a dolgot.
- Köszönöm, - rebegte Ikszli-Pikszli - meg is teszem. Nem lehet kellemes állandóan a falban tartózkodni!
Makszi, mint aki dolgát jól végezte, vígan csaholva ügetett tova. Micurkát kereste, hogy vele is közölje a hírt, s már előre nevetett magában, hogy rá fog ijeszteni Micurkára is.
Ikszli-Pikszli pedig, bár nem szeretett gyalogolni, mégis elindult, hogy elrejtőzködjön valamerre. De hova, merre menjen?
- Úgyis tartozom Hápi néninek látogatással, - gondolta magában. - Elmegyek hozzá és tanácsot kérek tőle.
Hápi néni éppen a vályuban lubickolt, mikor Ikszli-Pikszli odaérkezett hozzá.
- Baj, baj, - hápogta elgondolkozva, mikor Ikszli-Pikszli elmondta neki a dolgot. - Sok mindent hallottam, de ilyent még nem hallottam. Nem is tudok hirtelen tanácsot adni. Kérdezzük meg Kikeriki urat, ő olyan okos, mindent tud, mindent kikapar, még a napnak is ő mondja meg minden reggel, hogy mikor keljen fel. Biztosan neked is meg tudja mondani, hova rejtőzz el!
- Kikeriki! Kukuriku! - kukorékolt Kikeriki úr nagy bölcsen, mikor Hápi néni és Ikszli-Pikszli fölkeresték a szemétdombon, ahol éppen kapirgált. - Hát ez bizony súlyos eset kérem! Azt tanácsolom, tessék azonnal csónakba ülni és leevezni a Dunán, a Senki-szigetére és ott elrejtőzködni. Ott bizonyára nem fogják keresni.
- Köszönöm, - sóhajtotta Ikszli-Pikszli. - De hogy jutok én el a Dunához? Soha még egyedül nem mentem le odáig. Mindig Gabika vitt a karján.
- Majd én lekisérlek, - ajánlkozott Hápi néni. - Úgyis éppen fürdeni akartam menni.
Azzal elindultak a gyalogúton, mely az akácoson keresztül a Dunához vezetett.
Szerencse, hogy Hápi néni olyan lassan totyogott, így legalább mégis csak birta valahogy Ikszli-Pikszli a gyaloglást. De azért közben kétszer is le kellett ülnie a fűbe, pihenni. Nagyokat sóhajtott nagy elkeseredésében - és sejtelme sem volt róla, hogy azonközben az a huncut Makszi milyen csalafintaságon töri a fejét!
Az akácoson túl, a Dunaparton volt a nyaralótelep szépen kiépített strandja, ahol a gyerekek is fürödni szoktak. Csónakház is volt ott s két-három csónak mindig készenlétben állott a felnőttek számára, akik evezni akartak.
Ikszli-Pikszli bánatosan nézett körül. Hányszor volt már ő itt Gabikával! Igaz, hogy sohasem fürdött.
- El akarok bujdosni! - felelt Ikszli-Pikszli. - Elrejtőzöm a Senki-szigetén, hogy be ne falazzanak a gyermekek.
- Én is éppen azért menekülök, - nyögött búsan Micurka. - Ha nincs ellenedre, együtt mehetünk!
- Tartom szerencsémnek, - felelt udvariasan Ikszli-Pikszli. - De az igazat megvallva, kissé félek a víztől.
Most mint a fergeteg rohant le a domboldalon Makszi. Még egy pár bukfencet is vetett örömében.
- Vau! Vau! - csaholt már messziről. - Siessetek! Siessetek! Mindjárt jönnek a gyerekek fürdeni! Itt ne találjanak! Gyorsan, be a csónakba!
Micurka esze nélkül iramodott el, s egy jól irányozott, kecses szökkenéssel beleugrott a legelső csónakba. Ikszli-Pikszli is szaladt, ahogy csak birta, ő is ugrott egy nagyot, de hajh!... ő nem tudott olyan ügyesen és olyan nagyot ugrani, mint a cica. A csónak helyett a vízbe pottyant. Szerencsére nem volt mély a víz, de azért szegény Ikszli-Pikszli jókat kortyantott belőle s kézzel-lábbal hadonázva igyekezett kievickélni.
Makszi hengerbuckákat vetett a fűben, úgy nevetett! Hát ez a tréfa jobban sikerült, mint ahogy gondolta. Micurka ott nyávog a csónakban, Ikszli-Pikszli meg ott rúgdalódzik a vízben!
Szerencsére Hápi néni, aki a közelben úszkált, gyorsan kihúzta Ikszli-Pikszlit, s nagyon komolyan rendreutasította Makszit:
- Nem illik másnak a balesetén nevetni!
Micurka közben rájött, hogy Makszi csak felültette őket, mérgében egy nagyot fujt, kettőt prüszkölt, felborzolta a szőrét s a csónakból egy nyílegyenes szökkenéssel ráugrott Makszira s jobbról-balról jól megpofozta.
Ikszli-Pikszli pedig a kiállott izgalmaktól teljesen elgyengülve, lefeküdt a homokra, hogy a napon megszárítsa magát - s ott szépen elszenderedett.
Mikor a gyerekek lejöttek fürdeni, Gabika csodálkozva fedezte fel s nem tudta elképzelni, hogyan került Ikszli-Pikszli ide, a homokba.
Gyöngéden betakargatta a zsebkendőjével, hogy ne égesse igen erősen a nap, s aztán rászólt a gyermekekre:
- Csendesen! Ne lármázzatok! Ikszli-Pikszli alszik!
Ikszli-Pikszli félálomban boldogan mosolygott. Nincs semmi baj, amíg Gabika ennyire szereti őt! - gondolta magában s nyugodtan aludt tovább.
A gyermekek olyan szorgalmasan dolgoztak, hogy a kis ház sokkal hamarább elkészült, mint Tibi kiszámította. Igaz, hogy a jó kőműves bácsik a szomszéd házból, szintén segítettek. Ők vakolták és meszelték be a falakat, hogy a gyerekek ne mázolják túlságosan össze magukat. Kaptak is érte jó borravalót a papáktól és mamáktól.
Aztán következett a nagytakarítás. Ez már teljesen a leányok dolga volt. Márika megmosta az ablakokat, Olga kiseperte a szobát, Gabika függönyöket tett fel az ablakokra, Erika port törölgetett.
A fiúk ezalatt a kis ház előtt levő kertet hozták rendbe, mert azt akarták, hogy külön kertje is legyen a kis háznak.
A Márika édesanyja gyönyörű kis fonott bútorokkal lepte meg őket, azzal pazarul berendezték a szobát, amely akkora volt, hogy mind kényelmesen befértek.
Az Olga anyukája egy szőnyeget adott, az Erika anyukája meg szép csipkefüggönyt az ablakokra. Még képek is kerültek a falra. Öcsi és Jenci ügyesen rajzoltak és festettek. Két csendéletet festettek, s azt rajzszögekkel odaerősítették a falra, a kis díván fölé.
- Egy hercegnő lakosztálya sem lehet különb! - gondolta magában Ikszli-Pikszli, akit Gabika odaültetett a kis dívánra. - Csak egy dívánpárna kellene még, akkor kényelmesebben ülnék!...
Gabika, mintha csak kitalálta volna a gondolatait, gyönyörű kis zöld selyemvánkost helyezett a háta mögé, amelyet Olga sajátkezűleg varrt. Márika meg egy szép kis hímzett terítőcskével takarta le az asztalt.
- Na most már igazán semmi sem hiányzik! - mondta Ikszli-Pikszli. - Akár holtom napjáig is szívesen fogok itt lakni!
- Mindenesetre inkább én, mint te,- mondta lenézően Ikszli-Pikszli, aki azóta, hogy Makszi úgy felültette őt és Micurkát, rettenetesen haragudott reá. - Láthatod, hogy én már itt ülök a díványon, az engem megillető legelső helyen, te meg négylábon futkoshatsz a földön! Ez éppen a különbség köztünk!
Makszi egy nagyot ugrott, aztán a hátára feküdt s kalimpálni kezdett a négy lábával, mint mindig, ha valami bolondos ötlete támadt.
- Jó, jó, - vakkantott vígan. - Majd meglátjuk! Aki utoljára nevet, az nevet legjobban!
Ikszli-Pikszli büszkén felhúzta az orrát. Méltóságán alulinak tartotta volna válaszolni.
Különben sem lett volna rá ideje, mert a gyermekek bejöttek a szobába. Gyűlést tartottak.
- Azt indítványozom, - mondta Tibi - hogy most, miután mindennel elkészültünk, tartsunk ünnepélyes házfelszentelést. Úgy gondolom, hogy összeállítunk valamilyen szép műsort, amelybe mindegyikünk közreműködik s erre meghívjuk apukáékat és anyukáékat is és megköszönjük nekik, hogy hozzásegítettek minket a kis házunk felépítéséhez. Jó lesz?
- Jó lesz! Nagyon jó lesz! - helyeseltek a gyermekek és Ikszli-Pikszli is helyeslően bólintott.
Most Jenci felállt.
- Indítványozom, hogy a műsor végén nyujtsuk át nekik a kis ház kulcsát, mert nekik köszönhetjük az egészet!
- Nagyon helyes, - mondta Tibi. - Erika, mint legkisebb, fogja átadni vánkosra téve az aranykulcsot, úgy, mint a várak átadásánál volt szokásban.
- De aztán visszakérjük, úgy-e? - szólt közbe Öcsi.
- Természetesen, - felelt Tibi, - hiszen az csak jelkép lesz. De most beszéljük meg, hogy ki mivel fog közreműködni?
- Azt indítványozom, - mondta Gabika - hogy most menjünk uzsonnázni. Uzsonna után visszajövünk. Addig mindegyik gondol ki valamit, azt rendre elmondjuk s aztán szavazással határozunk.
Az indítványt elfogadták s a gyereksereg nagy zajongással kivonult a kis házból.
Soha még kávét olyan gyorsan meg nem ittak, mint ezen a nevezetes délután a gyermekek.
Tíz perc mulva már valamennyien ott voltak megint a kis házban, s újra elfoglalták a helyüket.
De úgylátszik a kávé nagyon jó hatással volt rájuk, mert most már hamarosan megállapodtak a házfelszentelési ünnepély műsorában.
Megegyeztek abban, hagy valamennyien egy-egy szép verset fognak betanulni és elszavalni. Azonkivül Jenci, aki szépen tud hegedülni, magyar népdalokat játszik és Öcsi énekel hozzá. Márika, Olga és Gabika egy kis színdarabot adnak elő, végül pedig Tibi köszönő beszédet mond és Erika, a kis zöld selyemvánkoson átadja a ház kulcsát. De mindez meglepetés lesz a szülőknek, nem árulnak el előre semmit, s a próbákat itt tartják majd a kis házban.
Ikszli-Pikszli mélyen meg volt hatva. Milyen kedves gondolat ez a gyermekektől! Nagyon szeretett volna szintén közreműködni valamivel. Éppen szólni akart, - de már nem volt rá ideje, mert a gyermekek kiszaladtak.
Makszi is, - aki a díván alá bujva hallgatta végig az értekezletet - szintén némi megilletődést érzett.
Kibujt a díván alól és szembeállt Ikszli-Pikszlivel.
- Ez a hangverseny olyan szép lesz, hogy elhatároztam: én is közre fogok működni! - mondta szokatlanul megilletődött hangon.
- Te? - nevetett gúnyosan Ikszli-Pikszli. - Ugyan mit tudsz te?
- Elénekelem azt a szép dalt, amit most tanultam: Dal a holdvilághoz!
- Haha! - nevetett Ikszli-Pikszli - tudsz is te énekelni!
- Persze, hogy tudok! - erősködött Makszi - hallgass csak ide!
Azzal az ablak felé fordulva szembenézett a tele holddal, mely éppen most bujt ki a fák mögött, s hangosan kezdett vonítani.
- Jaj! - kiáltott Ikszli-Pikszli, befogva a fülét. - Ezt nem birom hallgatni.
Leugrott a dívánról s ki akart futni a szobából. De az ajtó be volt zárva. A gyermekek kimentek, az ajtót mint rendesen bezárták estére, a kulcsot magukkal vitték, s őt is, Makszit is itt felejtették.
Teremtő Isten, most mi lesz?
Ez a vadállat még megteszi, hogy összemarcangolja őt!... Jaj, mit is kell most tenni!... Jaj, hogy lehet a gyermekeket értesíteni, hogy jöjjenek vissza, nyissák ki az ajtót!...
Hirtelen mentő ötlete támadt.
- Gyönyörű! - mondta vékony, remegő hangon, mert a félelemtől még összeszorult a torka. - Soha életemben nem hallottam ilyen szép éneket. Kérlek ismételd meg, de talán valamivel erősebben, úgy jobban érvényesül a hangod.
Makszit nem kellett kétszer kérni. Vonított teljes erejéből. Hosszan, elnyujtva, hörögve, kaffogva, mélyen, vastagon, vékonyan, úgy üvöltött szembenézve a holddal, olyan meggyőződéssel, mintha a legszebb áriákat dalolta volna.
- Hangosabban, hangosabban! - biztatta Ikszli-Pikszli, pedig már úgy visszhangzott az egész kert a vonítástól, hogy még Hápi néniék is megijedtek a baromfiudvarban, hogy valami baj van.
Meghallották a gyermekek is, még nem feküdtek le és sietve szaladtak le egyenesen a hang irányában a kis házhoz.
Tibinél volt a kulcs, hamar kinyitotta az ajtót. Ott feküdt Ikszli-Pikszli a dívánon, félig megsüketülve, Makszi meg teljes erejéből vonított még mindig. Ő meg volt győződve róla, hogy énekel.
Gabika felvette Ikszli-Pikszlit és gyöngéden megölelte.
- Alszik szegényke, - mondta - milyen jó, hogy nem is tud róla, hogy be volt zárva. Nagyon megijedt volna! De milyen okos ez a kis kutyus, hogy idehívott minket!
Szorgalmasan folytak a próbák a házszentelési ünnepségre. Ez újabb mulatság volt a gyermekeknek. Verseket kerestek ki és tanultak be. A nagyobbaknak jó dolguk volt, mert hiszen ők az iskolában sok verset tanultak már, azok közül válogathattak, de fejtörést okoztak a kicsik, mit tanítsanak be nekik? Olga még csak első elemibe járt. Erika pedig csak most szeptemberben kerül iskolába.
Márika vállalta, hogy majd ő betanít nekik egy-egy kis versikét. Ment is minden, mint a karikacsapás. Csak a színdarabbal volt egy kis baj. Nem találtak megfelelőt. Olyant szerettek volna, amiben a kis házról is szó van és Gabi kijelentette, hogy Ikszli-Pikszlinek is szerepelni kell benne.
Végre úgy oldották meg a dolgot, hogy közösen írtak egy alkalmi színdarabot. Mindegyiknek volt valami jó ötlete hozzá, Tibi aztán legépelte a szerepeket, s Öcsi igen ügyes rendezőnek bizonyult.
Ezt a színdarabot majd egyszer elmondom nektek is, gyerekek, hátha ti is elő tudjátok adni?
Legbüszkébb volt azonban a szerepére Ikszli-Pikszli, akinek Gabika új ruhát is varrt erre az alkalomra.
Már rá se nézett Makszira, olyan büszke volt, Makszit pedig ette az irígység s kezdte elhinni, hogy talán csakugyan mégis Ikszli-Pikszli részére épült a kis ház, hiszen máris egész nap ott ül a díványon, fennhordja az orrát, s még Micurkának is azt feleli, ha szól hozzá:
- Hagyjatok békét. Dolgom van. Tanulom a szerepemet!
- De már ebből nem eszel! - gondolta magában Makszi. - Azt már csak mégsem engedhetem, hogy te költözz be ebbe a gyönyörű kis házba! Ez az én kis gazdámé - meg az enyém!
Az is bántotta, hogy neki semmi szerep sem jutott, sem a színdarabban, sem az ünnepségen. Pedig ő annyira szeretett játszani. Miért ne szerepelhetne ő is egy műsorszámmal? Tibi konferál. Miért nem konferálhatja be azt is, hogy:
- Műsorunk következő száma: Makszi a híres ugróbajnok! Háromszor egymásután ugrik át az abroncson, s közben bukfencet is tud vetni!
Ezt csinálja utána Ikszli-Pikszli!
Valamit forralt magában Makszi. De nem szólt róla senkinek semmit.
Hadd legyen meglepetés!
Végre mindennel elkészültek a gyermekek és főpróbát tartottak.
Hiba nélkül tudták elszavalni a verseket; Jenci gyönyörűen hegedült, Öcsi szépen énekelt hozzá; Tibi megírta és betanulta a beszédet a szülőkhöz, Erika is tudta már, hogyan kell majd meghajolni, kezében a zöld selyemvánkossal, rajta az aranykulccsal és hiba nélkül el tudta mondani a kis verset, amelyet Márika írt meg a következőképpen:
És a színdarab is nagyszerűen ment, minden fennakadás, minden zökkenés nélkül.
Ikszli-Pikszli is úgy tudta a szerepét, mint a vízfolyás.
Igaz, hogy nem kellett szólnia egy szót sem, de azért mégis nagy szerep volt az övé. És milyen gyönyörű új ruhát kapott erre az alkalomra! Piros selyemszoknyát, arany csillagokkal telehintve! Anyuskának egy régi farsangi jelmezruhájából kunyerált el egy darabkát erre a célra Gabika. Kicsit már foszladozó volt a selyem, de ezt Ikszli-Pikszli nem tudta, s olyan büszke volt a gyönyörű, csillogó-villogó ruhájára, hogy most már igazán rá sem nézett Makszira.
- Várj csak, várj! - gondolta magában Makszi kárörvendően. - Majd adod még olcsóbban is!
Most aztán csak azért imádkoztak a gyermekek, hogy szép idő legyen a házfelszentelési ünnepre. És a jó gyermekek imádságát meg is hallgatja a jó Isten.
Ragyogó szép nap virradt fel az ünnepségre.
Szétküldték a meghívókat a házfelszentelési ünnepségre. A gyermekek maguk írták és címezték meg s ők maguk is vitték el mindenüvé. A szülők meg voltak lepve, vagy legalább is úgy tettek, mintha nem tudtak volna semmiről semmit s örömmel mentek el valamennyien az ünnepségre.
A kis ház előtt szép gyepes tisztás terült el, bokrokkal körülvéve. Ide hordták ki a gyermekek a nyaralótelep összes kertiszékeit s itt tartották meg az előadást is. A kis ház és a kis kert volt a háttér. Egy csengettyűt is szereztek s hatalmas csengetés jelezte az előadás kezdetét.
Előbb a leányok szavaltak sorban, kor szerint, azután a fiúk.
Tibi ügyesen és ötletesen konferálta be mindegyiket s mikor a Jenci és Öcsi zeneszámára került a sor, előzetesen bocsánatot kért a cincogásért, amelyet most a kedves szülők kénytelenek végighallgatni. De hát a cincogás is nagyon jól sikerült, sőt meg is kellett ismételni!
Most következett aztán az előadás fénypontja: a színdarab.
A darab úgy kezdődött, hogy a fiúk tanácskozásra gyűlnek össze és elhatározzák, hogy egy kis házat fognak építeni, ahova nyugodalmasan visszavonulhatnak tanulni - a pótvizsgára előkészülni! De Gabika megtudja a tervet s beszalad Ikszli-Pikszlivel a karján és kijelenti, hogy ő is, meg Ikszli-Pikszli is részt akarnak venni az építésben. A fiúk kinevetik, mire Gabika megharagszik és kiszalad, hogy segítségül hívja a többi leányt, de előbb oda ülteti Ikszli-Pikszlit egy bokorba, hogy hallgassa meg, mit tanácskoznak tovább a fiúk.
Ebben a percben - a lányok helyett, akiknek be kellett volna jönniök, - mint a szélvész rohant a szintérre Makszi. Bolondos csaholással vágtatott körbe, aztán a hátára feküdt és bukfenceket vetett, majd két lábra állva elkezdte vonítani a dalt a holdvilághoz, aztán odarohant Ikszli-Pikszlihez, fölkapta s kétszer-háromszor a levegőbe dobta.
Mindez oly őrült gyorsasággal pergett le, mint egy mozidarabban. A nézők nevettek, a gyermekek kiestek a szerepükből s valamennyien odaugrottak Makszihoz, hogy megfékezzék.
De ez nem ment olyan könnyen. Makszi meg volt róla győződve, hogy soronkívüli szereplése olyan tetszést aratott, hogy jutalmul most játszani fognak vele és sorban mindegyiknek a nyakába akart ugrani.
Tibi és Jenci valahogy lefogták s becsukták a szerszámos kamrába, ahol Makszi méltatlankodva bujt be egy sarokba; a gyermekek pedig folytatták tovább az előadást. Ikszli-Pikszlit azonban annyira megviselte a váratlan támadás, hogy elfelejtette a szerepét és fáradtan, minden tagjában remegve hajtotta fejét Gabika vállára.
Gabika nem is erőltette tovább, hanem lefektette egy bokor mellé, ahol a zöld selyempárna volt kikészítve, rajta az aranykulccsal.
A színdarabot viharos tetszés mellett fejezték be. Szünni nem akaró taps jutalmazta a szereplőket.
Most Tibi következett, aki bejelentette az előadás végét és formás kis beszédben mondott köszönetet a szülőknek áldozatkészségükért, amellyel hozzásegítették őket a kis ház építéséhez és ígéretet tett, hogy az életben is majd úgy igyekeznek megállani helyüket, mint ahogy most megmutatták, hogy van bennük akarat és kitartás. És kérte a szülőket, hogy vegyék át a kis ház kulcsát és ők nyissák ki az ajtót és adják át nekik a házat.
Bizony a szülők könnyekig meg voltak hatva ettől a szép beszédtől és különösen Miklós bácsi volt nagyon büszke nagy, okos fiára.
Most kellett volna Erikának előlépni s a selyemvánkoson átadni a kulcsot.
Erika oda is tipegett a vánkoshoz, fel is vette, de hol volt róla a kulcs?
- Hol a kulcs? - szipogta s ijedten kezdett keresgélni a fűben.
Valamennyien odasiettek, keresték jobbra, keresték balra, aztán végig kutatták az összes bokrokat, majd az egész kertet - hiába. A kulcs nem volt sehol.
Nagy volt a zavar, a bánat. A házfelszentelést nem is tudták úgy befejezni, mint ahogy tervezték, mert hiszen nem lehetett kinyitni a ház ajtaját.
- Na majd holnap megkeresitek, - vígasztalták őket a szülők, - valahonnan majd csak előkerül. Most jöjjetek be az ebédlőbe, jutalmul kaptok fagylaltot és süteményt.
Ez aztán tetszett a gyermekeknek. Nem is törték rajta a fejüket, hogy kerül most fagylalt és sütemény az asztalra, mikor a szülők nem tudtak előre semmiről semmit.
Víg zajongással vonultak el - s egyelőre elfeledték a kulcs titokzatos eltűnését.
De valaki nem feledte el. Valaki tudott mindent, látott mindent s valakinek a szívében hősies elhatározás ébredt.
Ikszli-Pikszli, mikor félájultan ott feküdt a bokorban, a zöld selyemvánkos mellett, egyszerre csak észrevette, hogy Makszi, aki kiszökött a szerszámos kamrából, odasündörög a vánkos mellé és hirtelen fogai közé kapja a kulcsot.
- Vau! Vau! Azért sem fogsz beköltözni a kis házba, - vakkantott feléje s azzal elrohant a kulccsal.
Ikszli-Pikszli kiáltani akart, meg akarta mondani, hogy Makszi vitte el a kulcsot, de aztán hirtelen valami nagyot gondolt magában, összeszorította a száját és egy szót sem szólt.
- Majd én visszaszerzem a kulcsot! - határozta el magában hősies felbuzdulással.
Ikszli-Pikszli felbuzdulása nem volt szalmaláng. Tudta, hogy nagy feladatra vállalkozik, de látta a gyermekeknél, hogy a kitartás célhoz vezet, s ő is kitartó akart lenni. Csak azt várta, hogy bealkonyodjon. Nappal ugyanis a babák csendesen és mozdulatlanul ülnek, mintha aludnának. De éjjel felébrednek és útra kelnek, élnek és beszélnek és vannak emberek, akik ilyenkor meglátják őket és megértik a szavukat. Ikszli-Pikszlinek a Makszi délutáni orvtámadásától fájt ugyan még minden tagja, de hősiesen tűrte fájdalmát és elszántan indult útnak.
Most örült annak, hogy Gabika ma délután, a kulcskeresés izgalmai között ott felejtette a bokorban. Ezzel is nagy utat takarított meg.
Elhatározta, hogy legelőször is régi barátait fogja felkeresni, az éjjeli lepkét, a szentjánosbogarakat, a denevért, - akikkel már olyan régen nem találkozott. Hátha ők tudnak valami útbaigazítást adni?
Alig tett néhány lépést, szembetalálkozott Bolyhikával.
- Hova, hova, kedves barátnőm? - kérdezte Bolyhika odalibbenve melléje.
- Megyek megkeresni az aranykulcsot, amelyet Makszi elvitt, - felelt Ikszli-Pikszli. - Nem láttad valamerre?
- Sajnos, nem, én nappal alszom. De kérdezzük meg a denevért, ő sokfelé röpköd, hátha ő látta?
Éppen arra surrant a denevér, meglátta Ikszli-Pikszlit, leszállt hozzá.
- Mivel lehetek szolgálatodra? - kérdezte barátságosan.
- Nem tudod, merre vitte Makszi az aranykulcsot?
- Nem tudom, nem láttam, - felelt a denevér szomorúan, mert nagyon szeretett volna valami szívességet tenni Ikszli-Pikszlinek. - De tudod mit, kérdezzük meg Uhu nénit, ő olyan bölcs, mindent tud, mindent hall, mindent lát - bizonyosan tud majd neked is tanácsot adni.
Uhu néni nagyon messze lakott, majdnem egészen benn az erdőben, de Ikszli-Pikszli bátran nekivágott az útnak. Bolyhika és a denevér elkísérték, hogy ne legyen egyedül. Állatok, bogarak, lepkék, madarak összetartanak, segítik egymást. Ikszli-Pikszlit is barátságukba fogadták, őt is híven segítették, el nem hagyták.
Uhu néni egy öreg, odvas fában lakott, s okuláréval a szemén éppen egy nagy könyvben olvasott, mikor Ikszli-Pikszliék odaértek hozzá.
- Mi járatban vagytok? - kérdezte, feltolva az okulárét homlokára, mert azt csak az olvasáshoz használta.
Ikszli-Pikszli elmondta neki is az egész esetet.
Uhu néni sokáig gondolkozott.
- Hm, hm! - mondta aztán lassan és minden szót megfontolva. - Makszi elvitte az aranykulcsot. De nem ette meg, mert a kulcsot nem lehet megenni. Egy darabig játszott vele, ahogy azonban én Makszit ismerem, hamar beleúnt és ott hagyta. Az aranykulcsra rásütött a nap és ott ragyogott, fénylett a porban. Meglátta a szarka, lecsapott rá, elvitte, ellopta. Az aranykulcs valószínűleg ott van a szarka fészkében!
- És hol van a szarka fészke? - kérdezte Ikszli-Pikszli, egészen megilletődve ennyi bölcsesség hallatára.
- Az erdő túlsó szélén, a harmadik jegenyefa tetején, - felelt Uhu néni és újra feltette okuláréját és tovább olvasott a nagy könyvből.
- Köszönöm, - mondta Ikszli-Pikszli és nekifohászkodott a nagy útnak.
Bolyhika és a denevér ide is elkísérték.
- Jaj, de magasan van a szarka fészke, - sóhajtott Ikszli-Pikszli, mikor odaértek a jegenyefához.
A denevér rögtön ajánlkozott, hogy majd ő felrepül oda, de Ikszli-Pikszli megköszönte szépen, majd csak ő maga mászik föl inkább. Tudta, hogy a denevérnek nehezére esne olyan magasra repülni, meg a szarkával sincsenek valami jó barátságban.
- Csak ne volna olyan sötét! - sóhajtotta, amint fölfelé kezdett kapaszkodni a jegenyefára.
- Majd mi világítunk, - szólaltak meg egyszerre mellette a szentjánosbogárkák, s mint valami apró kis csillagok gyulladtak ki egyszerre körülötte a pici villanylámpák. Fénylett, sziporkázott, csillogott a jegenyefa, egészen a csúcsáig, olyan világos volt, mint fényes nappal. Ikszli-Pikszli úgy kapaszkodott, mind feljebb és feljebb, mintha szikrázó drágakövek hintettek volna fényt útjára.
Végre nagy lihegve felérkezett a fészekhez.
Hogy ott mit látott, azt legközelebb mondom el.
Ikszli-Pikszli, aki a kis ház kulcsát kereste a szarkafészekben, felmászott a jegenyefára; a szentjánosbogarak világítottak neki.
Felébredt a szarka is a nagy világosságra.
- Mi tetszik, mi tetszik? - csörgött hangosan, kitekintve a fészekből.
Ikszli-Pikszli elmondta neki is, hogy mi járatban van.
Ikszli-Pikszli benézett a fészekbe. A kis szarkafiókák nyugodalmasan aludtak a puha párnák között; a kulcs csakugyan nem volt sehol.
- Most hol keressem? Merre menjek? - sóhajtott Ikszli-Pikszli nagy búsan.
- Menj le a Dunapartra, - tanácsolta a szarka. - Ha valahova, hát oda dugta el Makszi a kövek közé. Kérdezd csak meg Brekeke urat.
- Köszönöm, - mondta Ikszli-Pikszli s indult is már vissza. Lefelé még nehezebb volt az út, mint felfelé. Csúszott, kapaszkodott, a szép ruháját is összetépte, kezét-lábát felsértette, de valahogy mégis csak leért. A szentjánosbogarak világítottak, Bolyhika és a denevér segítették, ahogy csak tudták.
Most aztán elindultak a Dunapartra. Szegény Ikszli-Pikszli már olyan fáradt volt, hogy alig lihegett. Hiába, nem volt szokva a gyalogláshoz.
Végre mégis csak leértek s megkeresték Brekeke urat.
Brekeke úr a Dunai Dalárda karmestere volt. Most éppen énekpróbát tartottak, a híres Kurutty-kurutty dalt gyakorolták, s Brekeke úr vezényelt.
Ikszli-Pikszli megvárta, míg a próbának vége volt, azalatt legalább jól kipihente magát; aztán illedelmesen meghajtva magát a híres Brekeke úr előtt, tőle is megkérdezte: nem látta-e hova rejtette el Makszi az aranykulcsot?
Brekeke úr gőgösen felfujta magát.
- Hogy lehet ilyen kérdésekkel alkalmatlankodni nekem? Ha csak egy csepp eszed volna, nem keresnéd ilyen messze, hanem otthon a közelben.
Azzal a faképnél hagyva Ikszli-Pikszlit, fejest ugrott a vízbe.
- Brekeke úrnak igaza van! - gondolta magában Ikszli-Pikszli, s azzal már indult is ismét hazafelé.
Már virradni kezdett, mire hazaért. A baromfiudvarnál Bolyhika és a denevér elbúcsúztak tőle. Ők már aludni tértek.
Hápi néni éppen akkor dörzsölte ki az álmot szeméből, mikor Ikszli-Pikszli holtfáradtan odaroskadt a libaól ajtaja elé.
- Háp, háp, mi az, mi az kis szomszédka? - kérdezte részvéttel hajolva föléje.
- Háp, háp, - kapkodott levegő után Hápi néni - láttam mikor Makszi itt szaladgált vele az udvaron fel s alá. De hogy hova dugta el, azt nem tudom. Azt csak Kikeriki úr tudná megmondani!
Odamentek Kikeriki úrhoz, aki éppen akkor indult a szemétdomb felé.
- Várjatok, amíg felköltöm a napot, - intett nekik előkelően, s aztán kitátva csőrét, torkaszakadtából kezdett kukorékolni, olyan harsányan, hogy nemcsak a nap, de még az emberek is ijedten riadtak fel, akik a leeresztett zsaluk mögött békésen aludtak.
Negyedórai szakadatlan kukorékolás után, éppen olyan méltóságteljesen sétált le a szemétdombról, s aztán intett Ikszli-Pikszlinek.
- Jöjj velem!
Odavezette az udvar végébe, a farakás mögé, s az egyik sarokban gyorsan elkezdett kaparni. Kapart, kapart - és egyszerre csak kikaparta az aranykulcsot.
- Én mindent látok, mindent tudok, mindent kikaparok! - mondta önérzetesen. - Láttam, mikor Makszi ide elásta!
Ikszli-Pikszli nagyot kiáltva emelte ki a kulcsot a gödörből. Aztán odavonszolta magát a veranda elé s lefeküdt a lépcsőre. Megvirradt, nem tudott tovább menni...
- Anyuskám, - mondta Gabika reggel az édesanyjának. - Azt álmodtam, hogy Ikszli-Pikszli elindult megkeresni a kis ház kulcsát!
- És meg is találta! - nevetett anyuska, behozva Ikszli-Pikszlit a veranda lépcsőjéről. - Úgy látszik az ő kis köpenye alá került a kulcs és ott nem kerestétek!
- Vau, vau! - vakkantott Makszi ártatlan pofát vágva, s úgy tett, mint aki semmiről sem tud semmit.
Ikszli-Pikszli önérzetesen nézett végig rajta. Ő beszélhetett volna, de miután igazi jellem volt, sem árulkodni, sem dicsekedni nem akart, - hát inkább hallgatott.
Eltelt a nyár. Véget ért a szünidő. A nyaralótelep lakói hazafelé készülődtek. Kezdődik az iskolaév. A kis diákoknak otthon a helyük. Vár az iskola, vár a tanulás, vár a kötelesség!
Még egyszer, utoljára összegyültek a gyermekek a kis házban. Elrendeztek mindent télire. A bútorokat összerakták az egyik sarokba, leterítették egy vászondarabbal, a szőnyeget felgöngyölve a fal mellé tették, a függönyöket leszedték, azt majd otthon kimossa Márika, hogy jövő nyáron frissen, tisztán tegyék fel újra. Aztán a fiúk kívülről deszkával beszegezték az ablakokat, még egyszer megnézték, vajjon a fedél jókarban van-e, nem fog télen a hó beesni rajta - aztán bezárták az ajtót s kétszer is ráfordították a kulcsot.
A kis ház nyugodtan alhatja téli álmát.
Nem mondom, hogy nem fájt kissé a szívük érte, mikor elbúcsúztak tőle. Gabika és Olga bizony egy kicsit szipogtak is. Hiszen oly kedves, oly mulatságos volt egész nyáron dolgozni rajta, mindig csinosítani, szépíteni s milyen büszkék voltak rá, hogy ilyen eredményes volt a munkájuk, hogy igazi házat építettek, amelyben akár lakni is lehetne!
Bizony sajnálták, hogy nem vihetik magukkal!
De hát sebaj, viszontlátják jövő nyáron!
És már előre megbeszélték, hogy mi mindent fognak majd jövő nyáron még csinálni. Jenci szökőkutat akart ásni a kis kertben, Tibi valódi cserép- vagy palatetőt tervezett. Öcsi új képeket akart festeni és lombfűrész-keretbe tenni, Márika pedig szép csipke-terítőket horgolni.
De még valami szomorúság várt rájuk, főleg Gabikára és Jencire.
A szülők ugyanis kijelentették, hogy a budapesti lakásban nem lehet állatokat tartani s ezért Makszinak és a Jenci gerléinek télire itt kell maradni.
A vincellér gyermekei nagy örömmel vállalták gondozásukat, derék, helyes, jó gyerekek voltak, rájuk lehetett bízni.
A gerlék nem sokat törődtek a változással, ők el voltak foglalva kicsinyeik nevelésével, de Makszi nyugtalanul szűkölt.
Látta a csomagolást, látta a készülődést, megsejtett valamit, hiszen okos kis kutyus volt - és bebujt az ágy alá. Csak néhány kockacukor segítségével tudták előcsalogatni. És mikor aztán a legkisebb vincellérgyerek, a négyéves Gyurika lefeküdt melléje a földre és versenyt hengerbuckázott vele, Miska pedig kitartóan és lelkesen vakargatta a hátát, ami Makszinak szerfölött tetszett, akkor kegyesen beleegyezett, hogy sétálni menjen velök.
- Vau, vau, ezek igen kedves gyermekek, - magyarázta Ikszli-Pikszlinek elmenőben, - lehet velök jól játszani. De azért eszembe se jut, hogy itt maradjak!
Ikszli-Pikszli rettenetesen aggódott. Vajjon őt is itt fogják hagyni?... Ott ült elhagyatva a polcon és senki sem törődött vele.
A csomagokat már mind kiszállították a hajóállomásra. Mindenki sürgött-forgott, ki s be futkostak, körülnéztek, izgultak, készülődtek. Ikszli-Pikszlinek borzasztóan kezdett fájni a szíve. Mi lesz vele?...
Most egyszerre beszaladt Gabika, ölébe vette Ikszli-Pikszlit és kabátot adott reá.
- Meg ne fázzál, szivikém, most már hűvös van, - mondta gyöngéden, s azzal karjára véve Ikszli-Pikszlit, szaladt vele a többiek után, akik már elindultak.
A hajó kikötött az állomáson, be kellett szállani. A kis nyaralótelep összes lakói egyszerre utaztak el. Olyan zsibongás, lárma, élénkség volt a fedélzeten, mintha a nyaralás egy kedves napja elevenedett volna meg újra.
A gyerekek valamennyien a korlát mellett állottak és érdeklődve nézték, miként indul el a hajó.
Ikszli-Pikszli boldogan ült a Gabika karján. Milyen jó, hogy itt van! Borzasztó sors lett volna, egész télen át bezárva maradni a nyaralóban!
A hajó elindult, a gyermekek zsebkendőjüket lobogtatták, Ikszli-Pikszli is integetett a sárguló fáknak, a bokroknak, a bezárt, becsukott ablaktáblájú nyaralóknak s a kis háznak, amelynek piros födele most elővillant a bokrok közül.
Ebben a pillanatban hangos ugatással rohant végig a parton Makszi, utána a vincellér-gyerekek. Ha meg nem fogják hamarosan, beugrik a vízbe és a hajó után úszik.
- Te csak játszottál, de én dolgoztam is a kis gazdámért! - intett neki vissza Ikszli-Pikszli és visszagondolt reá, milyen buzgalommal segített nézni a kis ház építését és hogyan gyalogolt árkon-bokron át a sötét erdőben, hogyan mászott fel a jegenyefára, hogyan vánszorgott le a Dunapartra - és hogyan roskadt össze holtfáradtan a veranda lépcsőjénél, de a kulcsot mégis megtalálta. Az aranykulcsot, amelyet Makszi eldugott, játékos kedvvel és némi rosszakarattal, nehogy Ikszli-Pikszli legyen a kis ház lakója...
- Látod, Makszi - intett neki még egyszer - mégis én vagyok a győztes! A viszontlátásra jövő nyáron! Addig talán te is megkomolyodsz!
Makszi szomorúan vonított a távozó hajó után. Sírni szeretett volna, de ebben a percben észrevette Micurkát, amint felgörbített háttal, szikrázó szemekkel, szőrét felborzolva állt vele szemben.
- Vau, vau! - kaffantott rá Makszi s feléje ugrott.
Micurka egyet prüszkölt és nyílsebesen iramodott el, Makszi pedig mindent felejtve rohant utána.
