Pohár víz az asztalon. Mozgékony a mozdulatlanban. Engedelmesen elfogadja a kényszert. Átvilágítja a napfény, elnyeli, csillog, egyszerű üvegoszlop. Az üresség telítődött, a formátlan formát kapott. Nem látszik tőle idegennek, pedig önmagától ezt sohasem választja, emberi, tőle független akarat kényszerítette rá. Azonosult vele.
Sima, függőleges henger. Fénycsíkokra válik, játszik rajta a világosság. Akár foroghatna is, de nem teszi, mozdulatlanságában mozog. Enged a fény lassú változásának, akaratlanul is az idő múlását mutatja. Ölelkezik az idővel a tér.
Nézem. Nem vagyok szomjas, nem kívánom. Másféle kívánság kapcsol össze bennünket, kíváncsiságom a rejtély megfejtésének vágya. Leköti figyelmemet a látvány, meghatározott alakban az alaktalan, a minden formát elfogadó, a tízezer formájú. Hiszen lehetne kanálban, csatornában, keresztelő medencében, fakupában, pocsolyában, virág kelyhében, vasfazékban, locsoló üvegcsékben, kanyargó, végtelen csőben, bőrtömlőben, erőmű gátjai között, szomjas ember tenyerében, tűzoltókocsi tartályában, asszonyi szemben.
Rokonom. Rokonunk. Az emberi test hetven százaléka víz. Alakom, bőröm, izmaim, zsírjaim, májam, veséim, gyomrom, beleim, agyam adnak neki formát. Vagy ő határozza meg az én formáimat. Melyikünk az erősebb, ki parancsol a másiknak? Más vagyok, mint ez a pohár, nem látszom át, mozogni tudok. Közelebb hajolok, visszahúzódom. Felállhatnék, itt hagyhatnám, de nem teszem, lenyűgöz egyszerű, geometrikus szépségével. Gondolatokat indít, képeket idéz.
Esőcseppek. Ferdén hullanak a magasból, megcsillannak, futnak, kopognak a tetőkön, a leveleken, ágakon, az utca kövén, vágtató kocsik tetején, fekete és színes ernyőkön, könnypatakban, meztelen női arcokon, vonalakat húznak a börtönablak rácsai előtt, mossák a kövezetet, az eldobott kenyérhéjat, széttépett levél darabkáit, menekülő kutya szőrét, málladozó cigarettavéget, vetések zöldjét, kopár dombok homokját. Összegyűlnek a háztetőn, belefolynak a bádogcsatornába, zuhogva ömlenek a hordóba. Egyszerű formák, esés közben megnyúló gömböcskék, kisebbek, nagyobbak, majdnem egyformák. Hullanak az ég fellegeiből tavakba, folyókba, patakokba, tengerekbe. Formáikat nagyobb erők alakítják, a levegő mozgásai, a Nap fénye, folyók partjai, tengerek sziklái, hegyek repedései, a visszautasító vagy a magába fogadó föld. Ők a művészei ennek az anyagnak, munkájuk eredménye örömünk és átkozódásunk, életünk, vagy halálunk.
Nézem a poharat, testvéremet, a formába kényszerített anyagot. Számolom a rám ható kényszereket. Életem dinamikus egyensúlyának fenntartásához információkra van szükségem, tudásra minden pillanatban. Szükségleteim kielégítésére, ételre, italra, pihenésre, mozgásra, zsíros kenyérre, pohár borra, mások szavaira, testek közelségére, melegedésre, eggyéválásra, minden másnak eltűnésére. Csupa kényszer és kényszerítés, parancs és engedelem, hiányok eltüntetése, újabb hiányok keletkezése. A beáramló világ elfogadása és kizárása. Utasítások érzékszerveimnek és az érzékszervek utasításai. Látni, ízlelni, tapintani, szagolni, hallani. Jönnek a képek, színek, mozgás, mozdulatlanság, nagyság, kicsinység, molekulák, Himalája, arcok, szemek, mosolygó szájak ahogy kinyílnak, nyíljanak ki, mozduljanak, közeledjenek. Felém nyújtott kezek, futás tőlem, öklök, mutató ujjak, felém botorkáló lábak. Kényszerek, az enyémek és másoké. Nem akarok tapintani, de tapintok, bedugom a fülem, de hallok, ki kell nyitnom becsukott számat, behunyt szememet. Belső és külső parancsok mozgatnak, mert nem szabad lezuhannom a kötélről, meg kell tartanom egyensúlyomat, a lehetőségek és szükségletek egyensúlyát.
Gyúr, korongján forgat, formál az idő. Megy az óra mutatója, kivilágosodik, elsötétedik a világ, fut a teknősbéka után Akhillész, kopik a ruha, emelkedik a por, születésnapok, kihagy az emlékezet, ritkulnak a csontok, sűrűsödik a vér, hány dobbanás van egy percben, hány másodperc száz betű leírása, a halálraítélt három perce, amíg a tojás megfő, zuhanás a negyedik emeletről, évezredek, évek, órák, másodpercek, a végtelen egy pillanata, egy pillanatban a végtelen, hat óra, kelj fel, tizenegy óra, aludj, tizennyolc éves vagy, dolgozz, hatvanöt éves vagy, pihenj, hallgasd a tücsköket, ugorj ki a lövészárokból, istenem, de régen láttalak, ez is meghalt, az is meghalt, de megnőttél, kicsikém, pontosan négyre várom, már megint elkéstél, örökké a tied vagyok, az út, amit a fény egy év alatt megtesz.
Kerítéseket, falakat, árkokat húz körém a tér. Meghatároznak szobám köbméterei, az utcák hossza, a szélességi fokok, a földrész, a kút az udvarban, a Kárpátok gerince, a homok a játszótéren, a templomok padlása, a sarok, ott várlak, a dunántúli dombok, a diófa két vastag ága, a konyhában az asztal, kilátás a Parlament ablakából, a vonat mellett elfutó erdő, a pisai torony, a tengerre vezető autóút, idegeneknek belépni tilos, zuhan a repülőgép, kérem az útlevelet, kérem a személyit, magát ki hívta ide, behajtani veszélyes és tilos, tessék befáradni, mért nem kopogtattál, hol a kulcsom, ez itt a tenger, csak lassan, okosan Peti fiam, a gömb minden pontja azonos távolságban van a középpontjától, kétszer kettő négy, két köbméter, két köbméter, lép, lép, lépeget, még, még, még egyet.
Nézem a poharat, de már nem látom. Fénye kiterjed, szétfolyik, mozdul, gomolyog, árnyak tűnnek fel benne, hangok hallatszanak. Nem kísértetek, élő alakok, arcuk egy-egy pillanatra megvilágosodik. Igazgató, szerkesztő, filmrendező, miniszter, tanácselnök, PB tag, főtitkár, kolléga, kolléga, kolléga, kihallgatótiszt, szervező titkár, csupa ismerős, mosolygós, szigorú, jótékony, kegyetlen, erőszakos, megértő, elfogadó, elutasító, csupa nem, csupa tilos, csupa lehetetlen. Mozdulnak, egyetlen arccá olvadnak. Társadalom a nevük, Párt a nevük, Irányítás, Határozat, Nyilatkozat, Parancs a nevük, rámnehezedő Kényszer a nevük. Alaktalan pohárba öntenek, fala átláthatatlan, szürke, fekete, vörös foltokkal tarkázott maszat, betűi villognak, félre, félre, aki rámnéz csak ezt látja, elfordul, nem ismer, sohasem látott, ki vagy te, mit akarsz, hát nem tudod, nem nálunk, nálunk semmiképpen sem, hiszen ott voltál, felszólaltál, kiabáltál, belekeveredtél, vezetted, követted, kívántad, leírtad, nem, veled nem, elmondjam rólad, tehetségtelen, felkapott, üres, rossz, sematikus, tudatlan, ilyen vagy, jövőd, jövőd, múltad, múltad, állj el onnan, nincs helyed, nem is lesz, ez itt a kerítés, ez a fal, ez az árok, ne is próbáld, nem tudod átugrani. Szorítanak egyre jobban, érzem a markukat, már nincs arcuk, nincs szemük, nincs fülük, nincs orruk, hajtanak a láthatatlan labirintusban, töltött puskával lesnek az erdő szélén, vízbe nyomják a fejemet, fölengednek, aztán újra a vízbe, és mindenki a szövetségesük, az éhes gyerekek, a rémült asszony, az eltűnt barát, az utcasarki kéregető, a házmester, a fűszeres, a pénztáros, a stoppolt zokni, a lyukas cipő, az eltört pohár, az eladott könyv, a kopott írógépszalag, a megfordított másolópapír, a kétforintos kolbász, a hallgatás, a némaság, a csönd.
Kényszerek. Csillan a pohárban a víz, emlékeket idéz, ablakot nyit, eltörli a keserű képeket, befelé mutat, belém egészen mélyre, még beljebb, még beljebb, menj messzire, süllyedj le, szállj fel, te vagy, nincs más, ez az egyetlen út, zsugorodj össze, tágulj világgá, voltál már csillagos ég, felhők lovasa, szelek pásztora, tenger dagálya, tiszavirág gomolygása, felvonuló menet, falusi lakodalom, üres kiterjedés, végtelen véges, keress, találd meg, ott van, gondolj rá, semmi más nincs, találkozz vele, olvadj beléje, te vagy az is, a mustármag te vagy, az vagy, aki vagy, lásd azt a képet.
Domboldal. Névtelen fák, lombosak, tűlevelűek, bokrok piros bogyókkal, fölfelé futnak, egymásba kapaszkodnak, szétválnak, árnyékot és napfényt kevernek maguk alá, remegnek, susognak, halkan, dallam nélkül, ringatóznak, eljátsszák a zöld minden árnyalatát, szürkét, feketét, kéket mutatnak, mindent csöndesen, semmi rikító, semmi nyers, csupa sóhaj, csupa megnyugvás az egész, duruzsoló hallgatás. Patak vezetett ide, vékonyka, bujkáló erecske, füvek között, ismeretlen virágok alatt felcsillámló víz, hangja csengő, formája tánc, hív, irányít, fogná a kezem, ha volna keze, szemembe nézne, ha volna szeme, megcsókolna, ha volna szája, nincs, nincs, de fogja a kezem, szemembe néz, belém néz, megcsókol, elviszlek a domboldalra, elviszlek a forráshoz, betyár mosdóvizéhez, vándorlegény szomját oltóhoz, elviszlek a szépséghez.
Víz buggyan ki a földből. Víz az embereknek, a csoda megtestesítője, költők ihletője, keresztvíz, szájöblítő, fenékmosó, tisztogató, borlágyító, krumplileves, rántott leves, az utolsó korty, anyaga verítéknek, vizeletnek, jeges árnak, járhatsz rajta, próbáld ki, úszhatsz benne, nyelheted, ihatod, bárkát ácsolhatsz az állatok minden fajtájának, hogy rábocsásd és túléld, mert föntről el akar pusztítani, de lent megsegít. Kicsi vagyok, de egy vagyok az egésszel, hömpölygő folyókkal, végtelen tengerekkel, elbújok és menekülsz, előkerülök és letelepszel, viszem az ártatlanok hulláit, táplálom gyilkosaikat, csavard meg a csapot, sugárban zúdulok belőle, én vagyok a víz, az élet, a szépség.
Bámulta az ember a forrást. Utánozni próbálta, nyomását felhasználta, és szökőkutat épített, magasba törő sugarak játékát, bronz delfinek mosdatóját, márványmenyasszony korsójából csorgadozó mozgást, nereidák fürdőjét, fölébe hajló, örökké szomjas vadászkutyák itatóját, száz és százféle formát, hogy bámulhassa, hogy azt hihesse legyőzte, mert formátlannak hitte s lám formába kényszerítette, s most tetszése szerint "árad és apad", kőmedencéket rakott alája, tetőket föléje, vadászok, nimfák, pisilő gyermekek, hősök, mártírok, istenek szobrával vette körül, szebbé akarta tenni a szépséget, versengett vele, ura akart lenni és engedelmes szolgája lett.
Itt van a domboldal, itt van a forrás. A forrás, amelyet kerestem, s amelyhez eljutottam. Eleven a felidézett kép, hatalmas. Felhőtlen, sötéten kék az ég, alatta széles a domb. Ellentétes két alkotórész együtt és mégis külön, élet határvonallal, felfelé szúró kemény ágakkal és lombokkal a tetőn, az élet erőszakos jelenlétével, a terjeszkedés vágyával, a szaporodás és növekedés szándékával, örökkévalóságra törekvő akarattal, reménnyel és kudarccal. És lent, a domb alján, méternyi magasságban a forrás, a hozzávezető patak táplálója.
Szűkítenem kell a képet. Legyen álló formája, két méter magas, egy méter széles tábla, ennyi elég a vizsgálathoz, a forrás titkának, értelmének megfejtéséhez. Megakadok. Talán festő kellene, aki vászonra viszi, festékkel rögzítve, megmerevítve a mozgást, így segítve a mérést kompozícióval, szerkezettel, színekkel, árnyalatokkal, de halottá válna így a kép, nem a látványt közvetítené, hanem a művészt, képességeit, érzelmeit, gondolatait, a látvány és szemlélője közé lépve. Nem kell, nincs rá szükségem, nekem az eredeti kell, közvetlen környezetében a forrás, ismerni akarom formáját, szerkezetét, természetét, mozgását, színét, hangját, szépségét.
Bezárom az általam meghatározott keretbe. Nem tehetek mást. Ha később olyan összefüggésekre bukkanok, amelyek kilépni kényszerítenek, s elképzelhető, hogy ilyenek lesznek, akkor még mindig tágíthatom a vizsgálatot.
A látványból kell kiindulnom, ahhoz kell ragaszkodnom. Ismereteim alapján mehetnék növénytani, földtani, geológiai, földtörténeti, biológiai, meteorológiai, geometriai, vagy akár élettani kutatások felé, hiszen a forrás természete, anyaga, környezete, története mindezt lehetővé tenné, sőt bizonyos értelemben megkívánná, de engem csak a látvány érdekel, az, hogy miért adja a szépség élményét, akár ősi élményét akkor, amikor megtanultam és megszoktam, hogy ezt az élményt emberi alkotásoktól, festményektől, szobroktól, versektől, zenétől kapom, az utóbbiaknál papírra nyomott, vagy másképpen leírt jelek formájában is, a szememen keresztül.
A látvány középpontja a földből, a domb aljától körülbelül egy méter magasan kibuggyanó, a szelíd lejtőn magának utat ásó víz. Kerekded nyíláson át hagyja el a földet, ezt a nyílást különféle fajtákhoz tartozó növények, füvek veszik körül, száraikkal ráhajolnak a vízre, némelyik apró sárga és kék virágokkal díszes, ezek azonban nem feltűnőek, közel kell hajolnia annak, aki élvezni akarja a piciny szirmokból összeálló kecsességet, finomságot, azt a mozdulatot, mert ezt nem lehet másnak nevezni, amellyel a füvecskék szárai és levelei öntudatlanul, de feltehetően szükségletnek engedelmeskedve a szomjukat akarják oltani. A növények szelíden követik a medret, amelyet a víz magának teremtett, lentebb már mások, magasabbak, mint a nyílásnál, száraik, leveleik, virágaik között néha eltűnik a kezdet kezdetén alakuló patak fénye, egyesek megfürödnek a habokban, a mozgást kissé átalakítják. Rendszert felfedezni nem lehet, be kell érnünk azzal, hogy a nyílás körül rövidebbek a füvek, több rajtuk a virág, lentebb magasabbak, erőteljesebbek, mintha jobban táplálkoznának. A víztől távolodva apró bokrokat, mellettük, akár a domb alján, széles, duzzadt lapuleveleket látunk. Rápillantva a forrás környezete egységesen zöld, közelebb hajolva felfedezhetjük ennek a színnek minden árnyalatát a halványan sárgástól egészen a majdnem feketéig, az apró virágok színességét, pirosát, kékjét, aranysárgáját elnyomja a levelek és szárak harsánysága. Elgondolkoztató, hogy amíg a patak partján magas, erőteljes növények tarkább világa, bogáncs, lapu, keserűfű, pásztortáska, csalán, mezei sóska, csillaghúr, kakukkfű, boglárka, kutyatej kíséri a vizet, addig a forrás közvetlen környezetének a látványa szelídebb, s ennek talán magyarázata lehet, hogy a víz bősége nem okvetlenül eredményez dúsabb, bujább vegetációt. A kép mindenesetre ezt mutatja, a növényvilágnak ez a formálódása a középpont, a földből előtörő, életadó anyagra mutat, s a nyílásra, amelyben ez az anyag megjelenik.
Hogyan keletkezhetett ez a nyílás, amely inkább oválisnak, mint kereknek mondható? Nem ovális, nem kerek, földből, kövekből alakított nyílás, csiszolatlan szélekkel, közelről finom cikk-cakkokkal rajzolt vonal, fél arasznál nem nagyobb átmérővel, eredetileg nem létezett, legfeljebb mint lehetőség, s ezt használta fel a mélyből feltörő víz, erőszakosan nyomakodva, hogy a felszínre, a világosságra, a napfényre jusson, mert formát keresett, mert a domb mélyében már nem találta a helyét. Tudatot, szándékot, akaratot feltételezni oktondiság, hiszen csak anyag, engedelmes és engedetlen, erős és gyenge, csak hasonlatokkal meghatározható.
Kibuggyan a víz, kristálytiszta, fényes, halkan duruzsol, igen, ez elképzelhető, mert a mozgás hangot eredményez, ütközik a földhöz, csorog lefelé, ritmusa is van, muzsikál, hanglemezre kéne venni, felerősíteni, meghallgatni, kottáját leírni, hangversenyen lejátszani. Ez is része a képnek, aprócska eleme együttes szépségének, a megfejtésre váró titoknak. Átlátszatlan a víz, ezer gyűrődése, hulláma veri vissza a fényt, mindig változó, nincs törvénye, szabálya, sohasem ugyanaz, mégis ugyanaz, sokféleségét a nyílás határozza meg, amelyen áttört, és a mélység, az út, amelyen át ide a szabadba érkezett, ki tudja, honnan, milyen barlangokból, földalatti tavakból, sziklák közé szorított messzeségekből, évmilliók során összegyűlt vízcseppek tömegéből, megolvadó jégből, vulkáni tűz forralta gőzből, földtörténeti lerakódásokból, rétegek szorításából, meghatározhatatlan távolságokból, a görög szigetekről, az Északi Sarkról, a pampákról, alpesi lavinákból, déli mocsarakból. Történetét megállapítani lehetetlen, laboratóriumi vizsgálatok sem adnának eredményt, összetétele hidrogén, oxigén, számtalan más elem, vas, nátrium, kálium, és vegyületek, kationok, anionok, ki tudja még, mi minden, arculata van, de múltja ezzel együtt sincs, itt, ezen a dombon született, bújt ki a napra, rokonom, testvérem, testvérünk, mert szabadulni akart és mozogni, mert erre kényszerült különben is, akár akarta, akár nem.
Kibújt az Anyaföld mélyéből, méhéből, elkezdte életét, az első pillanatban talán sikoltott, kiáltott, az elszakadás fájdalmától, de azonnal elindult és most már története van, patakká lett, medret keresett és teremtett, életeket táplált és talán pusztított, csörgedezik a keskeny völgyben, kijut belőle, emberek települnek a partjára, isznak belőle, lovakat itatnak, megmosdanak benne, beletaposnak a csizmájukkal, menekülők futnak át rajta, belezuhannak, vér keveredik a habokba, piszok, edények és ruhák mocska, papírhajó úszik a tetején, rákok telepednek meg partjának apró üregeiben, lentebb malmot hajt, csónakot visz, halak siklanak, szaporodnak benne, halászok húzzák a hálót, és megy, megy, ömlik, folyik, árad, befagy, ömlik a folyóba, egyikből a másikba, aztán a tengerbe, onnan az ég magasába, felhő lesz belőle, elnehezül; hajtja a szél, villámlik, zápor, vihar, jégeső, szitál, zuhog, szakad. Vízcseppek, esőcseppek, rétekre, mezőkre, erdőkre, hegyekre és erre az elképzelt dombra és a dombon eredő megfejthetetlen szépségű forrásra.
Elmosódik a kép. Csillogó, fehér folt marad a helyén, lassan összehúzódik, még gomolyog, küszködik, fényei elszürkülnek, megmaradásuk reménytelen, mégis próbálkoznak, hiába, eltűnik a domboldal, eltűnnek a fák, a bokrok, a virágok, a határvonal az ég és föld között, a széleslevelű lapu, még egy-két fűszál marad, aztán szétfoszlik, a víz még csillog, de már mozdulatlan.
Ülök, nézem a pohár vizet. A szépség elmondhatatlan, megfejthetetlen, elemezhetetlen, darabokra szedhetjük, geometriákba kényszeríthetjük, mérhetjük, elemeit számolhatjuk, cseppekre bonthatjuk, nem jutunk hozzá közelebb, az értelem csak számol és nem érez, a gondolat átformálja valami egészen mássá, megfagyasztja, elhidegíti, lekaszálja, boglyába gyűjti, másik világba emeli és elveszíti. Csak fogalmak maradnak, az egykor élő test darabjai a boncolóasztalon, a szétszedett és összerakhatatlan szerkezet.
Itt van előttem üveghengerében a belekényszerített elem, az örökmozgó a mozdulatlanban. És itt vagyok én, létrehozóim erőinek engedve, idegen akaratoktól formáltan, félelemben és gyáván, mert tudom, hogy egyetlen módon, önmagam önerejű megszüntetésével szállhatok szembe azokkal az erőkkel, amelyek markukba szorítanak, elveszik tőlem a szót, tiltják testi, lelki, szellemi mozgásomat, társadalomnak, kormánynak, pártnak, a nép érdekei, az én érdekeim megszemélyesítőinek mondják magukat hazugságok, hatalom, pénz és erőszak páncélja mögött, és lesnek és látnak, és hallgatnak és hallanak, és tudják, miért szólnék és miért nem, és szövetségesükké teszik környezetemet, családomat, barátaimat, ismerőseimet, és belém fojtják érzéseimet, gondolataimat, és "Beírtak engem mindenféle Könyvbe" "És nem sejthetem, mikor lesz elég ok", és kavarog mélyeimben a harag és a rémület, és átváltozom és felejtek, tudatom alá gyömöszölök, embereket, neveket, eseményeket, szépségeket és gonoszságokat, hazugságokat, igazságokat, torzalak leszek, bicegő és púpos, megvetem magamat és menekülni akarván megvetem a világot, és nincs kiút.
Ülök és nézem a vizet üveghengerében.
A forrás képe eltűnt.
Délelőtt a Rádiónál jártam. Francia sanzonokat hallgattam, hanglemezről, Lucienne Boyer és Yves Montand romantikus és melankolikus dalait, dalocskákat, amelyek csak egy-egy percet akarnak édessé vagy szomorúvá tenni, tiszavirág dalokat, amelyek felröppennek, puhán és csillogva a nap első sugaraiban s estére már a vízbe hullva holtan úsznak a folyón lefelé.
Forogtak a fekete lemezek, finoman sercegett a tű, a mikrofonból áradt a könnyed és elegáns muzsika. Randevúkról, a gitáros fiatal spanyolról, szerelmesen elhadart gyémántos szavakról, csókokról, melyek latyakos esti utcákon titokban csattantak, igen, ilyen végtelen témákról zümmögtek a "röpdalok".
Engem nagyon meghatottak. A kis társaságban nem mutattam érzéseimet, kicsit illetlennek éreztem az aprócska szomorúságot, de hazafelé menet nem szálltam fel az autóbuszra, gyalog indultam el, mert egyedül akartam maradni. Hiszen a forgalmas, hangos, nyüzsgő utcák majdnem olyan alkalmasak az egyedüllétre, mint a legrejtettebb erdőmély. Szép, fehér hópelyhek szállingóztak az égből, az aszfaltra estek és egy pillanat alatt beleolvadtak a kormos, kátrányos, nyálkás maszatba. Egy utcai piros lámpánál, ahol mi városiak néha találkozni szoktunk egymással, szemüveges, perzsakucsmás bácsika fordult felém. Beszélgetni akart, az időről mondott valamit, rámnézett, választ várt. De én nem válaszoltam, mert egyedül akartam maradni.
Egész hazáig gyalog mentem. Ábrándozva, elgondolkozva fordultam be a ház elé, amelyben lakom. Egy TEFU szekér állt itt, a pinceablakok előtt, a szenet túrták róla és lapátolták le a pinceablakon. Táplálék a kazánoknak, meleg a lakásoknak, szürke füst az égnek!
Vannak percek, amikor a szórakozottság, a gondolatok elhomályosítják az ember látását, csak később látja meg, amit megpillantott. Először csak egy piros színfoltocskát vettem észre, amint közeledett felém a nagy fekete szénhalom mellől. Sapka volt, piros svájci sapka, "béret". Olyan volt, mint egy gombának a piros feje. Csakhogy a gomba nem mozog, ez pedig jött. Igen, mert a sapka alatt egy kislány jött, óvatosan az égigérő házak között, mindent alaposan megnézve, minden lépést megfontolva, kicsit mélázva, kicsit ujjongva, kurta lábacskáit szedegetve. Az üres szódásüveg, amely az egyik vállát lehúzta a kötéltáncosok egyensúlyozó rúdjára emlékeztetett, nem engedte, hogy a kislány felrepüljön, nem engedte, hogy elessen, segítette bizonytalan lépéseit. Jött, jött a kislány, s egyszercsak ő is észrevett engem.
Apák, anyák, ti tudjátok, hogyan mosolyodik el a gyerek, ha meglát benneteket, amikor felfedezi, hogy ott vagytok az iskolai ünnepségen a szülők csoportjában, vagy amikor először mentek el érte az óvodába, vagy először találkoztok vele az utcán. Így mosolyodott el az én Julikám is, de csak egy pillanatra. Nézett rám, látszott, hogy örül a találkozásnak, nagyobb lett a biztonságérzete, de megnövekedett biztonságérzete önállóvá is tette már. "Nagyon örülök neked Apu mondta a mosoly -, de látod én már egyedül megyek bevásárolni, én, egyedül, a magam erejéből." Ezért nem is futott hozzám a négyéves Julikám, nem futott bizony, hanem o d a é r t. Odaért, mint egy kisasszony. Találkoztunk.
"Jónapot kívánok" - mondom neki -, "ki vagy te gombasapkás kislány?" Azt hiszitek, hogy válaszolt? Nem, nem szólt egy szót sem. A saját lányom, aki a vesevelőt mesevelőnek, a piskótát kis-kótának nevezi. A lányom, akinek két évvel ezelőtt olyanok voltak a lábán az ujjacskái, mint a borsószemek. Csak mosolygott és nem szólt hozzám, a léptei sokkal biztosabbak lettek, ment és lóbálta a szódásüveget.
A feleségem magyarázta meg a szótlanságot. "Nem írtam föl, hogy mit hozzon, azt mondogatta magában, azért nem mert megszólalni."
Miért is mondtam el ezt a találkozást?
A "röpdalok" elszállnak, a tiszavirágok vízbe hullanak, a hópelyhek elolvadnak - szeretném, ha ez a pillanat megmaradna.
Ahogy végére értem az üzlet látnivalóinak, egy fura kis emberke állt elém. Fekete ruhában volt, arca a falon függő megbarnult képekhez hasonlított, keze - láttam, mikor felemelte -, sárga volt és sápadt, mint az elefántcsont-faragványok a vitrinekben.
- Jól megtetszett nézni mindent? Tetszett látni szép régi porcelánjainkat, flamand ónedényeinket, benini bronzainkat, barokk konzoljainkat? Tetszett látni a dali pisztolyokat és a szép selymes lódingokat is? - kérdezte olyan hangon, mint egy berozsdásodott kakukkos óra.
- Láttam - mondtam röviden, mert nem volt kedvem beszélgetni és különben pénz sem volt nálam, és attól féltem, hogy rám akar sózni valamit, és akkor meg kellene mondanom, hogy szegény vagyok és csak nézelődni jöttem be, nem vásárolni.
- Óh, kérem, és megnyerte valami a költő úr tetszését? Talán valami francia brokát, vagy levélbontónak alkalmas maláji kris, esetleg egy papírnyomónak használható usebti?
- Nem - mondtam szigorúan.
- Kérem, kérem, bocsánat. Tessék talán megnézni belső helyiségeinket, az igazi értékeket ott tartjuk, nem is mutatjuk meg mindenkinek, csak a hozzáértőknek. Kérem, minden vételkényszer nélkül.
- Nem vagyok szakértő - tapostam kéjjel az önérzetembe - és nincsen pénzem.
Belémkarolt.
- Nagyszerű dolgaink vannak bent. Én ismerem önt, önnek boldogan megmutatom - mondta és már ki is nyitott egy tapétaajtót, amelyet észre sem lehetett venni, mert olyan volt, mint egy kopott aranykeretben lévő festmény. És már tessékelt is befelé.
Néhány lépcsőn kellett lemenni, egy hosszú, világítatlan folyosón végigkongatni. Jobbra és balra mindenütt ajtók nyílottak, s úgy látszott, hogy más folyosók is vannak még sok-sok egyforma ajtóval.
- Itt is vagyunk - mondta elégedetten a fekete emberke -, ezt szeretném önnek megmutatni - és egy ajtót nyitott ki. Úgy láttam, hogy az ajtón névtáblácska van, de felírását nem volt időm elolvasni. Beléptünk.
Zsúfolt szobácska volt, tele székekkel, ágyakkal, asztalokkal, szekrényekkel, minden talpalatnyi helye megrakva tárgyakkal, papírokkal, a legnagyobb összevisszaságban, a legfurcsább rendezésben, mert ez a nagy rendetlenség mégis rendnek látszott. Furcsa volt az is, hogy egyes tárgyakat vastag porréteg fedett, mások fényesek és tiszták voltak, mintha mindig használnák őket. A falon rengeteg kisebb-nagyobb kép, az egyik aranykeretben, a másik egy rajzszöggel odatűzve, néhány vonással rajzolt ceruzavázlat mellett egy színes fényképfelvétel, fölötte Rembrandt csodálatos művészetére emlékeztető rézkarc, odább egy gótikus oltárkép, aztán egy Renoir, aztán színes krétával rajzolt gyermeki firkák.
- A képeket tetszik nézni? - szólt az emberke és hangján diadal volt érezhető. - Tudtam, hogy meg fogják nyerni tetszését. Itt van például ez a havas falusi utca. Egy kucsmás, csizmás kisgyerek baktat a hóban. Ugye, milyen jól ábrázolta a művész az arcot? Mintha eleven volna, látni, hogy a gyerek fél, mert azt hallotta, hogy ilyen télen bejönnek a farkasok a faluba és megtámadják a gyermekeket. Vagy ez a pasztell. Egy fiatalember és egy leány fekszenek a virágos mezőn. Sárga bogarak dünnyögnek a levegőben, távolabb egy erdő széle látszik, a képen áll az idő, sárga fénygömböket hullat a nap, a lánynak be van csukva a szeme, a fiatalember föléje hajol, meg akarja csókolni. Látja a szerelmi vágyat az arcokon? Kitűnő, mondhatom, kitűnő...
A képek tényleg kitűnőek voltak, de zavarba hoztak. A tájak, az arcok, a jelenetek mind-mind nagyon ismerősek voltak. Láttam már őket valahol.
- Ez egy gyűjtemény? - kérdeztem kissé zavartan és a tárgyak között kezdtem kotorászni.
- Igen - hangzott a válasz -, bár nem teljes gyűjtemény. Néhány évet még arra kell fordítanunk, hogy az egészet megszerezzük. Legalább három szobát fogunk megtölteni vele.
Az asztalon motozva egy palatábla akadt a kezembe. Poros volt, lefújtam róla a port, dülöngélő betűket láttam rajta, belekarcolva, valósággal belevésve a táblába. Egy név volt.
- De hiszen ez az én palatáblám. Én karcoltam bele sok évvel ezelőtt a nevemet - suttogtam -, hogy került ez ide?
- Nézzen körül jobban - mondta a fekete emberke -, itt minden az öné.
- Akkor maga az ördög? - kérdeztem.
- Nem kérem - válaszolta csöndesen a régiségkereskedő -, az én nevem: emlékezet.
Arra már nem emlékszem pontosan, hogyan jutottam ki az üzletből és hogyan kerültem haza. De azt tudom, hogy nagyon fáradt voltam és álmos és olyan mélyen aludtam akkor éjszaka, mint egy tégla.
Itt az ideje, fel kéne kelni, odacsoszogni a sarokba, előszedni a baltákat, dárdákat, ásóbotokat, szakócákat, bőrkaparókat, harminc év felhalmozott fegyverkészletét, kedvező az idő, hordja a szél a havat, vékony a jég a tócsákon, engem megbír, de az Öreg Ormányos alatt beszakad, nem bír kimászni belőle, akkor aztán bele a dárdát, szemébe a nyilat, hadd tülköljön, hadd csapkodjon, bele a kést a puha ormányába, megtehetem, van engedélyem, elkaphatom, megölhetem, megehetem, hazahozhatom.
Hazahoztam. Jól kiterveltem az egészet. Mikor először megláttam, jég és tűz lett a lelkem. Mennyi gyönyörű hús! Hús az egész családnak, a szomszédoknak, a törzsnek. Máj, vese, zsír, pörkölt és rostélyos. Tánc a tűz körül, dobszó, öröm, nótázás, szeretkezés. Én hoztam az egészet, mind, nektek, itt van, egyetek. Simogató pillantások, irigy pillantások, büszke pillantások. Mindenki engem néz. Hatalmas mozgó hústömeg. Hazaviszlek, Öreg!
Három évig csak a csapásokat figyeltem. Merre jár enni, mit szeret, mikor jár inni, mikor jámbor, mikor gyilkos? Megtanultam a szokásait, természetrajzát, megismertem a jellemét. Hét évig csináltam a fegyvereket, pattintottam, csiszoltam a követ, bámultam a tüzet egész éjszaka, hallgattam távoli bőgését, s azon törtem a fejem, hogy gödröt ások neki.
Kocsonyát akartam enni. Egy tányér hideg kocsonyát, zöldséggel, jól borsozva, paprikázva, remegő kocsonyát a lábszárból, inakból, füléből. Nekem nem kell más, a többi a tiétek, gyerekek, boys, ragazzi, mes enfants. Előre szétosztottam a húst, kapja mindenki, amit szeret. Bőrét kiterítjük, agyarából gyöngyöt csiszolunk, csontjaiból kaparó késeket. Zabálhat mindenki, telik a has, szeressük egymást. Ki korán kel...
Nekem elég egy tányér kocsonya. Meg egy kis simogatás. Egy kis elismerő félmosoly.
Tíz évig meséltem a terveimet. Eljátszottam nekik, lássák, mit akarok. Eljátszottam az Öreget, eljátszottam magamat, hogyan zuhan a gödörbe, hogyan bőg égnek meredő ormánnyal, hogyan verem át a szívét. Tapsoltak, kiabáltak, tetszett.
Izzadtan, porosan, fáradtan értem haza. Meglesz - mondtam aggódó feleségemnek. Jók legyetek - mondtam ordítozó gyerekeimnek. Holnap elmegyek, találkozóm van az Öreggel... És kacsintottam.
Éjszaka hírnök érkezett. Nem kezdhetem holnap, várjak az egésszel, meg kell gondolni, van itt néhány probléma, különben is, miért én csinálom, mit ugrálok, nem is olyan jó az ötlet, veszélyes lehet, bajba kerülhet a törzs, a bőgés idecsalhatja a szúnyogokat, van egy rendelet, amely tiltja a hatvanöt decibelnél nagyobb hangerőt - ezt üzenték a Vének. Szabályos engedélyt kell kérnem, kérvénnyel, okmánybélyeggel, anyakönyvi kivonattal, erkölcsi bizonyítvány mellékelve. Majd döntenek.
Tíz évig hajszoltam az engedélyt. Most itt van keretben a falon. Tíz év alatt megszereztem. Feleségem összetöpörödött, gyerekeim felnőttek. Én csak talpaltam pecsétek, iratok, aláírások után. Érveltem, vitatkoztam, elcsüggedtem, feltámadtam. Megmondtam, hogy magamnak csak egy tányér kocsonyát szeretnék. Mért nem veszem meg? Mert magam akarom megszerezni. És a többi? A kollektíváé. De ki osztja el és milyen arányokban? Bevezették a vadászati tilalmat. Csak nyulat és fürjet szabad elejteni. A Vének meghaltak, újak kerültek a helyükre. Új pecsétek, új iratok, új aláírások. Kinevettek. Eszelős, megszállott, rigolyás, háborodott... Nem riadtam vissza. Megvan, itt az engedély.
Holnap találkozóm lesz az Öreggel - mondtam este a feleségemnek. Fáradtan mosolygott. A gyerekeknek nem mondhattam semmit, elköltöztek már, családjuk van, lakásuk van.
Fel kéne kelni, összeszedni a fegyvereket, lefújni róluk a port, kipróbálni a hegyüket.
Jó az idő. Hideg van, fúj a szél, hordja a havat.
Kinézek az ablakon, aztán visszafordulok az írógéphez. Minek menjek? Maradj csak életben Öreg Ormányos, vagy maradj másnak. Majd a sarkon, a talponállóban megeszek egy tányér kocsonyát, s kérek utána egy pohár sört.
Harminc évig nem hallottam az órát. Most csend van és hideg. Hallom az órát. Tik-tak, tik-tak, tik-tak.
Igen, igen, most már jobban sokkal vagyok, nagyon jól bántak velem a kórházban, amikor elbúcsúztunk, a főorvos megveregette az arcomat, s azt mondta, hogy csak vigyázzak magamra, semmi idegeskedés, a legfontosabb a nyugalom, váltsam ki a receptet, ha úgy érzem, hogy szükséges, vegyek be egy-két tablettát, s nem ártana, ha csökkenteném a dohányzást.
Nem tudom persze, hogy hogyan kerültem a kórházba, vagy a mentők vittek, vagy a szomszédok kísértek be, miután megtaláltak a lakásban, nem emlékszem rá, csak arra emlékszem, hogy sikoltoztam, tátott szájjal és nem tudtam abbahagyni.
A lakással kezdődött. Amikor húsz évvel ezelőtt feljöttem, azt hittem, hogy itt is úgy van, mint otthon, a faluban, az emberek laknak valahol, tető mindig van a fejük felett, s ez olyan természetes, ahogy a madaraknak is van fészkük, a rókáknak odújuk. Na, hát nem így volt, s erre már az első nap rájöttem. A részletek nem nagyon érdekesek, nyolc-tíz napig a pályaudvaron aludtam, mert a munkásszálláson nem volt hely éppen, aztán kaptam egy ágyat. Nem szerettem a lányok között, otthon nekem külön szobám volt, szégyenlős voltam, azok meg, csupa nagyszájú, szemérmetlen teremtés, nem tudom, hogyan nevelték őket.
Egy év múlva albérletben laktam, a fizetésem harmadáért, egy kis odúban, de úgy éreztem, hogy megéri, még akkor is, ha a házinéni örökké morog s még abba is beleszól, hogy hányszor megyek vécére. Közben persze állandóan arról ábrándoztam, hogy lesz nekem saját lakásom, dolgoztam, mint egy eszelős, spóroltam mindenen, ruhán, ételen, útiköltségen, raktam egymás mellé a forintokat, mert akkor már kiismertem magam ebben a világban, s tudtam, hogy a pénz a legfontosabb, pénz nélkül soha az életben nem lesz lakásom, de még sírom se, mert az is belekerül párezer forintba akármelyik temetőben.
Szóval, gyűjtöttem. Amikor összejött az első tízezer forint, bevittem a takarékba, utána leültem egy padra, augusztus volt, szép, napos idő, ültem a padon, szorongattam a táskámat, benne a takarékkönyv és sírtam. Nem akartam sírni, de folytak a könnyeim, egy néni megállt, megnézett, kérdezte, mi bajom, azt mondtam, semmi, semmi. Furcsán nézett rám, fura is lehettem, hogy a könnyeimmel az arcomon mosolyogni próbáltam.
Amikor megvolt az első százezer, azt már csak tudomásul vettem, megvan, hát megvan, dolgoztam érte éppen eleget, miért ne lenne meg. Megjutalmaztam magamat egy kávéval és egy konyakkal az egyik eszpresszóban, aztán bementem a vállalat jogászához és megkérdeztem, hogyan lehet lakást szerezni Budapesten. A jogász szánakozva rám nézett, de aztán elhitte, hogy komolyan beszélek, s elmondott mindent az igénylésről a cserékről, a vételekről. Rettenetes volt. Én a vacak százezremmel gazdagnak hittem magam, de ott, az irodában kiderült, hogy szegény vagyok, mint a templom egere. Az irodában halkan szólt a rádió, vidáman énekelt valaki, én meg azt éreztem, hogy zsugorodok.
De nem adtam föl. Tudjátok, mit mond ez a város, mit mondanak a kirakatok a magamfajtának? Egyetlen szórakozásom az esti séta volt. Minden ablak mögött lakások, minden kirakatban bútorok, függönyök, szőnyegek, edények, szóval tárgyak egy lakáshoz, az ablakok kigyúlnak, elsötétülnek, valaki jár-kel a szobában, eloltja, meggyújtja a villanyt, lefekszik, kimegy a konyhába, megereszti a csapot a fürdőszobában. Kínlódtam és a fogamat csikorgattam. Nekik van, nekem miért nincs? Miért?
Fegyelmezni kellett magamat, hogy ne törjek be egy kirakatot. A gyárban lassanként emelkedtem, ahogy az évek múltak, észrevették a szorgalmamat, azt hitték, szeretem a munkát, tanfolyamokra küldtek, előléptettek, emelték a fizetésemet. Udvarolni is próbáltak néhányan, de amikor rájöttek, hogy engem csak a lakás érdekel, eltávolodtak. Az a hír járta rólam, hogy komor vagyok, nem vonzódom a férfiakhoz. Az eltünedező udvarlókra, a "fiúkra" csak legyintettem. Gyűjtöttem a forintokat.
Egy idő múlva úgy látszott, hogy könnyebben megy. Több volt a fizetésem, de az életem változatlan. Nem jártam moziba, színházba, legfeljebb olvastam. A házinéni újságjait, a kölcsönkönyvtár könyveit. A nagy emberek élete érdekelt a legjobban, találtam egy régi regényt, az volt a címe, hogy "Kályhafűtőből bíboros", ezt annyiszor elolvastam hogy már kívülről tudtam.
Aztán meghalt az anyám, ottmaradt a szőlő meg a ház. A bátyám azt mondta, kifizeti a részemet. Hát fizesse! Amikor megkaptam tőle az örökségemet, életemben először nem mentem dolgozni. Feküdtem a szobámban és bámultam a semmit. Huszonnégy órán keresztül. Próbáltam egy lakást elképzelni, szobát, konyhát, fürdőszobát, fürdőkádat, függönyt az ablakokra, de nem ment, pedig korábban ez volt minden esti altatóm. Lakásokat rendeztem be, mielőtt elaludtam.
A pénzem tehát együtt volt. Vehettem egy lakást. Persze, ez sem volt könnyű, hirdetéseket olvastam, ügyvédekhez jártan, számtalan helyre telefonáltam. Végül megvolt. Társasházban. Valaki visszalépett, átvehettem a lakását. Negyvenhárom négyzetméter, előszoba, teakonyha, szoba, fürdőszoba. A boldogság. Húsz év után megkaptam a boldogságot. Igaz, hogy a betétem az utolsó fillérig ráment.
Beköltöztem. Nem volt nehéz, minden holmim elfért egy bőröndben. Még ágyam sem volt, a padlón aludtam, de olyan mélyen, mint kislánykoromban, első áldozás után. Voltak persze a lakással kisebb-nagyobb bajok, a csap nem volt jó, az egyik ablakkeret megvetemedett, de ezeket hamar kijavították. Az irodában sokszor elővettem a kulcsaimat, nézegettem, simogattam őket.
Személyi kölcsönt vettem fel, hogy a lakást berendezhessem. Megvettem a bútorokat, függönyöket, felszereltem a konyhát. Persze, csak szerényen. A lakás ragyogott a tisztaságtól, felmostam, kifényesítettem, kipucoltam mindent. Arra készültem, hogy meghívom, az irodából - mert már az irodában dolgoztam - a munkatársakat lakásavatóra. Nem tagadom, a győzelmemet akartam megünnepelni.
Estére szólt a meghívás. Mindenki elfogadta. Jönnek, jönnek, mondták, és gratuláltak.
Délben leléptem az irodából, bementem a csemegébe, jól felpakoltam, felvágottak, kenyér, sör, egy üveg konyak, két szatyorban vittem a vendéglátáshoz a cuccot. Furcsa vásárlás volt az. Szinte a föld fölött lebegtem, magamban dúdoltam valami dalocskát, mosolygott a belsőm.
Így mentem haza. A lift nem is a harmadikra röpített, hanem a mennyországba. Becsuktam magam mögött a liftajtót, végigtáncoltam a folyosón, megálltam az ajtóm előtt. Letettem a szatyrokat, elővettem a kulcsot. Bedugtam a zárba, nyitni akartam, nem ment. Mi ez? Még egyszer próbáltam. A kulcs nem fordult meg a zárban. Egy pillanat alatt megzavarodtam. Talán nem az én lakásom? Megnéztem jobban. Az én lakásom volt.
És ahogy az ajtón végignéztem, megláttam valamit. A vér megfagyott bennem. Az ajtó ugyanis nem volt bezárva. Csak be kellett nyomni. Nyitva volt. Elsápadtam, amikor beléptem a parányi előszobába. Ólomból volt a lábam. Körülnéztem. Hiszen itt járt valaki! Betörők! Uramisten, betörők!
Aztán láttam, hogy a padlóról eltűnt a szőnyeg, az ablakról a függöny.
Aztán elhomályosult előttem minden.
Hát így történt.
A lakók később elmesélték, hogy csak sikoltoztam, sikoltoztam, hiába próbáltak lecsillapítani, vízzel itatni, a szám be nem állt. Telefonáltak a mentőkért.
Furcsa, nem? Végül is az a függöny meg az a szőnyeg nem ért többet párezer forintnál, s ennyi pénzt néhány hónap alatt megtakaríthattam volna.
Hát mi történt velem?
- Ha a férfiak csak sejtenék - mesélte a megszokott találkozón Mócsy, a vegyész -, hogy mi mindent tudnak róluk a nők, nem mászkálnának olyan gőgösen, kidüllesztett mellel, előreugró állkapoccsal, nem hencegnének férfiasságukkal, vagy állami sofőrjükkel, hanem behúznák fülüket-farkukat, ha tőlük tíz méterre felbukkanna valami szoknyás személy. Mert a nők mindent tudnak a férfiak kicsiségéről, tehetetlenségéről és Szent Sebestyén éppen annyira nem szent a szemükben, mint De Sade, az "isteni márki", Tarzan izmai éppen olyan jelentéktelenek, mint Kunt prolegomenái.
Csak az a szerencsénk, hogy a nők ezt a tudást bölcsen és megfontoltan rejtegetik, titokban tartják, még egymásnak sem adják át, legfeljebb végveszélyben, s akkor sem szavakkal, hanem fintorokkal, mosolyokkal, vagy telepatikus trükkökkel. Mert tudásuk feltárásából, a titok kimondásából mindig baj lesz, botrány, összeomlás, tájfun.
Itt van például a mi főnökünk esete. Ugyanolyan főnök, mint a többi, jó is, rossz is, idősödik, pocakosodik, vezeti a rábízott intézetet és fut a pénze után. A kórházakat is megjárta már, infarktusveszéIlyel, idegösszeomlással, de mindig visszajött. Szóval ilyen.
Beszéltem már nektek Intézetünk összetételéről, emlékeztek, hogy nálunk több a nő, mint a férfi, s nagyrészt fiatalok, rém csinosak a fehér köpenyükben, s hogy erről biztos tudásuk is van, azt a véletlenül nyitva felejtett gombjaik ékesen bizonyítják.
De Ida köpenyén sohasem volt begombolatlan egyetlen gomb sem. Egyébként is komoly kis nő volt, formás, barna, talán még sportolt is, de ezt sem tudtuk róla, mert zárkózott volt a végtelenségig. Hiába kínálta akárki, az italt elutasította, a szokásos születésnapi bulikról ellógott, még ebédelni se járt a többiekkel. Jól dolgozott, a határidőket betartotta, csak olyat vállalt, amit teljesíteni is tudott. A labor csődörei persze ráhajtottak, de véres fejjel kotródtak vissza. Idának tekintélye volt, a férfiak sóváran tisztelték, a nők gyónni jártak hozzá.
Nem is volt semmi baj, míg egy napon észre nem vettük, hogy a főnök, akit nálunk is Öregnek neveznek a háta mögött, pedig nem is olyan öreg, szóval, amíg a főnök a szokásosnál többször föl nem bukkant a láthatáron s többnyire Ida közelében, s persze csillogó szemmel.
Ida ugyanúgy beszélt a főnökkel, mint bárkivel, udvariasan válaszolgatott, száraz volt és érdektelen. Elvégezte a külön megbízatásokat, bevitte a kérdőíveket és jelentéseket, de ügyelt arra, hogy egy másodpercnél se maradjon tovább a szükségesnél a párnázott ajtó mögött.
A labor légköre felmelegedett. Nyíltan még senki sem totózott, de a mosolyokból, szemvillanásokból, apró megjegyzésekből világos volt, hogy mindenki felfigyelt az ügyre, és gondolt is valamit. Úgy látszott, hogy a nők egy része a főnök pártjára állt, a férfiak inkább Idának drukkoltak. Már csak féltékenységből is azt reméltük, hogy Ida visszautasítja a főnök "jóindulatát". Árulók persze mind a két táborban akadtak. A levegőben ellentétek szikráztak, a beszélgetések megteltek elektromossággal, egy ártatlan megjegyzéstől is kitörhetett a vihar.
Az események gyorsan követték egymást.
Ida váratlanul fizetésemelést kapott, majdnem ötszáz forintot, ami hallatlanul soknak számított. Illendő volt az ilyesmit megköszönni, de Ida szótlanul felvette a pénzt, s nem is nézett a főnök szobája felé.
Két hét múlva ő kapta a legmagasabb jutalmat. Persze, megérdemelte, de... Mindegy. Ezt se köszönte meg, pedig a titkárnő remegő szájjal kérte, hogy menjen be az Öreghez. Néhány nappal később a kapu előtt a főnök felajánlotta Idának, hogy hazaviszi a kocsiján. Ida bájosan mosolygott és visszautasította, a sofőr szerint azzal, hogy vásárolni akar. Másnap a főnök elküldte a sofőrt, hogy gyalog megy. Ida viszont taxit hozatott s elvágtatott vele.
Legközelebb a főnök átrendeztette a szobákat. Áttelepített három adminisztrátort a nagyterembe. Ida íróasztalát az üres helyiségbe vitette. Ida ettől kezdve szinte sohasem tartózkodott az íróasztalánál.
A feszültség fokozódott. A főnök egyre többet ordított, visszadobta a jelentéseket, elég volt neki néhány rosszul leütött betű, hogy újraírasson számoszlopokkal teli vaskos tanulmányokat. Dühöngött, mint egy megvadult bika. Akadtak nők, akik vigasztalni akarták, de a főnök visszautasította őket. Aztán bekövetkezett az, hogy a főnöki letolásokért egyesek Idát tették felelőssé. Mert mit vacakol? Mert miért nem? Hát mire vág föl?
Idát egyik korábbi hódolója figyelmeztette, hogy vigyázzon, mert botrány lesz, a takarítónő meg arra biztatta, hogy rúgjon csak a főnök hátsójába. Ida azonban komoly maradt, nem vett tudomást az eseményekről, vagy legalábbis úgy tett, mintha vak és süket volna.
A mézesmadzag után gyorsan jött a korbács. Ida egyszer elkésett, írásbeli figyelmeztetést kapott. Munkájában egyre több hibát találtak. Felrótták neki, hogy csavarog, soha sincs a helyén. Amikor tiltakozni próbált, leintették. Aztán újabb figyelmeztetést kapott, aztán levontak a fizetéséből, aztán behívatta a személyzetis. Szóval szorult körülötte a hurok. A főnök persze mindebben ártatlan volt, messziről elkerülte Idát, úgy látszott, hogy észre sem veszi. A nő bement a szakszervezethez, panaszkodott, de ott is azt közölték vele, hogy vigyázzon, mert fegyelmi esetén nem fogják tudni megvédeni. Helyzete egyre nehezedett, tudjátok, hogy van ez.
Nem sokkal ezután Ida bejelentette a titkárnőnek, hogy kihallgatást kér, a főnöktől. A titkárnő elégedetten mosolygott, s megígérte, hogy kér egy időpontot. Megkapta. Ida másnap tízkor bevonult a főnökhöz. Utcai ruhában volt, szürke kiskosztümben, fehér blúzzal.
A főnök végigmérte és hellyel kínálta. Ida leült és megkérdezte a főnöktől, hogy mit akar tőle tulajdonképpen.
A főnők olyasmit mondott, hogy tetszik neki, szeretné, ha az Intézeten kívül is találkoznának, esetleg elutazhatnának vidékre vagy külföldre, ahogy Ida akarja.
Ida erre megkérdezte, hogy a főnök le akarna-e vele feküdni? Nem így kérdezte, hanem jóval nyersebben, a legdurvább kifejezéssel.
A főnök ettől megütődött, tiltakozni akart, de Ida nem hagyta szóhoz jutni. Elmondta a nagy monológot, mégpedig olyan modorban, hogy a legolcsóbb Rákóczi-téri lányok is pirultak volna tőle. Közölte, hogy az Intézetben már nincs olyan férfi, akivel ne lett volna dolga. Nevekkel is szolgált és részletekkel. Kivel, mikor, hogyan. Elmondta, hogy kinek mi a gyengéje. Ki mit szeret. Ki mit nem szeret. Ki mit tud, ki mit nem tud. Beszélt módszerekről és variációkról, képességekről és ismeretekről. Olyan pontosan és szakszerűen, hogy a főnök belevörösödött. Amikor az intézeti férfiakkal végzett, az öreg éjjeliőrt is beleértve, akkor közölte, hogy kiket "ismer" a felettes hatóságoktól. Vonultak a főnök kényelmes és csöndes szobájában a férfiak, egyik a másik után, meztelenre vetkőztetve, pohosan és soványan, nevetségesen és szánalmasan.
Ida mindenhez még helyet sem változtatott a fotelben. Nyugodtan, kényelmesen ült, szoknyáját a térdére húzta, kezét a karfákon nyugtatta. És hogy szövegének csattanója legyen, utoljára a főnök kamaszfiát említette, mondván, hogy neki nagy öröm a fiatalok oktatása.
Ezután nyugodtan felállt, azt mondta, hogy a főnökkel akkor sem feküdne le, ha rajta kívül csak egy sárgarépa maradna világon. Szólt és távozott.
A főnök mukkanni sem tudott, nézte magát a tükörben, amelyet a csöndes, szolid nőcske elébe tartott. Legalább negyedóráig nem tért magához...
- És Idával mi lett? - kérdezte az asztal végéről Gál.
- Természetesen kirúgták - válaszolt Mócsy -, átszervezés miatt, két nap múlva már ott sem volt.
- Tehát győzött az erkölcs és az igazság - bólintott Gál. - De arra kíváncsi volnék, hogy te honnan tudod mindezt? A főnők nyilván nem dicsekedett vele, és ha Ida olyan, amilyennek leírtad, akkor ő sem kiabálta világgá. Vagy talán a titkárnő hallgatózott?
- Igen, honnan tudod? - kérdezte az eddig hallgatagon üldögélő Bohacsek is.
Mócsy vállat vont.
- Fontos ez? - kérdezte. - Elégedjetek meg azzal, hogy tudom, mert néha még a nők is kinyílnak... És különben is, mi közötök hozzá? Nekem talán nem lehetnek titkaim?
Fölemelte poharát, ivott. Látszott, hogy a történetet befejezte, nincs több hozzátennivalója.
- Régi história ez - nézett szét a szerdai asztaltársaság tagjain Kollár -, belepte majdnem negyven év pora, a részletei elmosódtak, szereplői meghaltak, valódi nevükön is hívhatnám őket, csak azért nem teszem, mert nem akarom megbántani senkinek az érzékenységét, hiszen papokról lesz szó, pontosabbon két papról. Legyen az egyikük István, a másikuk Pista. Egyébként valóban azonos volt a nevük, de nem szent István, hanem egy másik király volt a védőszentjük.
Ugyanabban az évben születtek az ősi püspöki városban. István szülei parasztok voltak, jó negyven hold fekete földön gazdálkodtak, még a legrosszabb harmincas évek sem tépázták meg őket, takarékosak, ügyesek voltak, a mi Istvánunk apja állandóan gyarapította a vagyont. Három fia közül István volt a legkisebb. Már születésekor elhatározták, hogy ebből a fiúból pedig pap lesz, mert a legidősebb kapja a földet, a középső meg bezupálhat katonának.
Pista szülei a belvárosban laktak, az apa magasrangú tisztviselő volt a megyénél, művelt, tájékozott, de mélységesen konzervatív férfiú, pedig fiatalon fittyet hányt a szabályoknak, a grófék francia nevelőnőjét vette feleségül, valósággal megszöktette, majdnem botrányos körülmények között, alig lehetett az ügyet elsimítani, végül valahogy minden rendbejött, kiderült ugyanis, hogy az asszonyka elszegényedett, de igen jónevű családból származik. Így aztán Pista már gyerekkorában három nyelven beszélt, apjától magyarul, anyjától franciául, nevelőnőjétől németül tanult. Egészen korán elhatározta, hogy vegyészmérnök lesz, apja nem ellenezte, a fiú kis laboratóriumot rendezett be magának.
István és Pista a gimnáziumban találkoztak először. Véletlenül egy padba kerültek, s azonnal ellenszenvesnek találták egymást. Pista tett valami megjegyzést István gyászkeretes körmére, mire István nyápicnak nevezte Pistát. Az első verekedés sem késett sokáig, egyik tízpercben ököllel rohantak egymásnak, alig lehetett szétválasztani őket. Osztályfőnökük, aki a latint is tanította, hamar tudomást szerzett az ellentétről, nem szólt bele, inkább pedagógusi bölcsességgel versennyé alakította át. Az egyik fiú feleletének vagy dolgozatának hibáit mindig a másikkal javíttatta ki.
A második év végén István és Pista színjelesen végzett, ott álltak a díszteremben egymás mellett, amikor osztályfőnökük az egész iskola, és persze a szülők előtt, a legjobbaknak mondta őket. Nem néztek egymásra, de délután már együtt fagylaltoztak a Fő utca híres cukrászdájában. Attól kezdve csak a vakáció választotta el őket egymástól, Pista nyaranként Franciaországban, Olaszországban, Németországban utazgatott, eleinte a szüleivel, később egyedül, Istvánt apja kiparancsolta a földre, dolgoztatta keményen, mondván, hogy egy papnak sem árt, ha megismeri a verejték ízét.
Nem lehetett tudni, hogy a fiúk közül melyik hatott jobban a másikra. István körme alól hamarosan eltűnt a feketeség, titokban rávetette magát a franciára és a németre, ötödikben - akkoriban a gimnázium nyolc osztályos volt - már jól értette mindkettőt, hatodikban pedig már jól is beszélte. Pista ekkortájt hagyta abba a vegyészkedést, szenvedélyesen vívott, tornászott, mindent elkövetett, hogy erőben, ügyességben utolérje a barátját.
Nyolcadikban, az első osztályfőnöki órán mindenkinek el kellett mondania, milyen pályára készül. A névsorban előbb István következett, Pap leszek, mondta, s inkább beletörődés volt a hangjában, mint lelkesedés. Pista keserűséget érzett a barátjában. Ezen gondolkozott, amikor rákerült a sor. Vegyészmérnököt akart mondani, de az osztály, a tanár és önmaga meglepetésére azt mondta, pap lesz, ki akarta javítani a választ, de tanárja, maga is pap, felcsillanó szemmel dicsérte meg elhatározásáért. Elkésett, úgy látta, hogy nincs visszaút. Otthon elmesélte az esetet, apja elképedten ordítani kezdett, anyja könyörögni. Ettől a fiú megmakacsolta magát, s elhatározta, hogy ragaszkodik kimondott szavához. Jóval később úgy beszélt erről, hogy talán isteni sugallatra tévedett, s lélektanilag is igazolni próbálta, kifejtve, hogy nyilván legmélyebb ösztönei és vágyai szólaltak meg abban a drámai pillanatban.
István ettől kezdve furcsálkodva nézte a barátját. Nem értette a történteket, egy darabig kérdezősködött, megpróbálta lebeszélni Pistát a szándékáról, vitatkozott vele, de amikor látta, hogy a másik egyre inkább belelovallja magát ebbe az ügybe, elhallgatott. Ismerte Pista világias természetét, szórakozásait, lányok körüli forgolódásait, úgy gondolta, hogy Pistából nem lehet jó pap. Igaz különben, hogy önmagáról is ezt gondolta. Az indokolatlan és érthetetlen választás előbb elkomorította, később fokozatosan elidegenítette a barátjától. Látszatra jóban maradtak, de egyetértésüket tektonikus repedés hasította ketté.
Érettségi után kiderült, hogy el kell válniuk. Istvánt felvették a városka papneveldéjébe, Pista Budapesten folytatta tanulmányait. Eleinte még váltottak néhány levelet, később már csak húsvéti és karácsonyi üdvözlőlapokat küldtek egymásnak, kenetes, de üres szövegekkel.
Így múltak az évek. 1939-ben szentelték pappá mindkettejüket, a gimnázium templomában mondták első miséjüket, egy hét eltéréssel, s ezért, bár keresték egymást, nem tudtak találkozni. Pista Rómába utazott a mise után, István meg a szüleinél töltött néhány napot.
A háború még inkább szétszakította őket. István 1941-ben tábori lelkész lett, kint volt a fronton, részt vett a doni visszavonulásban, többször került életveszélybe, nehezen jutott haza. Pista könyvtárakban dolgozott, cikkeket, tanulmányokat írt, hozzájutott valahogy Teilhard de Chardin néhány kéziratának másolatához, bírálta őket. Többször járt Rómában, talán megbízatásokkal és feladatokkal, kormánykörökben is voltak befolyásos ismerősei, úgy, hogy a németek felfigyeltek rá, dossziét állítottak össze életéről, tevékenységéről.
Pista megtalálta a rózsadombi házat, a lakást, összebarátkozott házigazdáival, együtt ment velük az óvóhelyre, hallgatta a rádiót, kenyérért állt sorba, amíg lehetett, koplalt és félt, imádkozott békéért. Karácsony este honvédek kopogtattak a házban, civilruháért könyörögtek, azt mondták, hogy néhány óra múlva ott lesznek az oroszok. Ebből a néhány órából hetek lettek. Elfogyott a víz, havat kellett olvasztani, kialudt a villany, mécseseket kellett égetni az óvóhelyen. Reggelenként Sztálin-orgonák dübörgése ébresztette a ház lakóit, az arcok elszürkültek a félelemtől és a piszoktól.
Egyik este vadul dörömbölt valaki az óvóhely ajtaján. Piszkos és fáradt fegyveresek jöttek, egyik-másik fekete egyenruhában, a többinek nyilas karszalag volt a köpenyén. Fiatalok voltak, valószínűleg egyetemisták. Közölték, hogy egy sebesült bajtársukat akarják itt hagyni. Fenyegetőztek, helyet csináltak az egyik ágyon. Aztán lecipelték a sebesültet. Fehér volt a szája széle, a szeme lehunyva. Mellén vastag kötés, de azon is átütött a vér. A nyilasok letették az ágyra, aztán eltűntek. Azt mondták, hogy visszamennek harcolni.
A pince orvosa megnézte a sebesültet, vállat vont. Reménytelen. Pista nagyon nehezen mozdult, szinte kővé vált, alig tudta legyőzni megrendülését, de végül odatérdelt a sebesült mellé. A nevén szólította. A haldokló kinyitotta a szemét. Megismersz? - kérdezte tőle a pap. A másik halkan motyogott valamit. Pista a szájához tette a fülét. Dögölj meg - mondta István. Amikor Pista az egyik mécses olajával keresztet rajzolt a homlokára, s elkezdte mondani az utolsó kenet minden bűnt megbocsátó és feloldozó imáját, az ágyon már csak egy lélektelen és mozdulatlan test hevert.
A társaság hallgatott egy darabig. Aztán megszólalt Borda, a festő.
- És Pistával mi lett?
- Pista? Leveleztünk egy darabig. Úgy tíz éve halt meg Brazíliában. Tudjátok, egy osztályba jártam velük...
- Csak nem akartál pap lenni te is? - kérdezte Borda.
- De. Egy darabig igen. Aztán meggondoltam magamat. Na, igyunk.
Azzal magasra emelte poharát és végignézett a csöndes társaságon Kollár elvtárs, a nyugdíjas tanácstitkár.
"Gondoljátok meg ugyanis - mondta bírái előtt Szókratész -, hogy ha kivégeztettetek engem... nem annyira nekem ártotok vele, mint saját magatoknak. Mert nekem ugyan nem árt... mert minden isteni jog ellen való dolog, hogy egy derekabb férfiúnak silányabb ember árthasson..."
Lapozgatom, olvasom a bibliapapírra nyomott könyvet, Platon műveinek két kötetét, a csodálatos filozófus mesterét egekbe emelő, megsirató dialógusait. Rendet rakok hozzá kapcsolódó emlékeimben.
- Tibort az éjjel letartóztatták - mondta barátom felesége a telefonba, 1957. január 20-án a rémület, a terror egyik napján. Hangja remegett, de pontosan elmondta az éjszakai történetet.
Mi következünk, gondoltam, tombol a bosszú, védtelenek és tehetetlenek vagyunk, bármit megtehetnek velünk, itt vannak a megszálló szovjet csapatok, visszatér a rákosista, a sztálini korszak, azokról pedig nagyon sokat megtudtunk az előző három évben. Hamis perek, gyilkosságok, tarkónlövés, börtön, láger, agyonbotozás. Senki sem segít, a nagyhatalmak hallgatnak, Hruscsov nevetve mondta valami diplomáciai összejövetelen, hogy forradalmunk olyan volt, mint a híres magyar erős paprika. Erős paprika? Menekülők százezrei, halottak, kivégzettek, letartóztatottak, rommá lőtt házak, utcák. És a rettegés.
Nincs a félelemnél borzalmasabb érzés. Alaktalan démon, ott van a levegőben, a vízben, az utcán, a lakás legeldugottabb szögletében. Mert az agyunkban van, a lelkünkben van. Megbénít, csomóba rántja az idegeket, elvesznek a szavak, széthull az akarat, belemered az ember a lába előtt tátongó fekete gödörbe.
Múltak a napok. Újabb hírek jöttek újabb letartóztatásokról. Perek lesznek. De milyen perek? Hiába temettük el Rajkot? Hogyan áll Tibor a hamis bírák elé? Mit mondhat? Bűntelen és becsületes volt, csak az igazi bűnösöket vádolta, velünk együtt szabadulni akart a múlt rémeitől. Ezzel vádolják? Hiszen Rákosi már megbüntette, börtönt is ígért neki. Ezt az ígéretet akarják valóra váltani? Az ártatlant elítélik a bűnösök?
Gondolataim példák után kapkodtak. Hogyan védekezzen? Mit kellene mondania? És elém villant a hamis vádakkal szembeszálló Szókratész képe.
Hamvas Bélával a Szabó Ervin Könyvtárban ismerkedtem meg 1945-ben. Később kiderült, hogy egy irányban lakunk, csatlakoztam hozzá, hallgattam, kérdezgettem. Ismertem, tiszteltem néhány korábbi írását, látta érdeklődésemet, megajándékozott néhány kéziratával, a Perui vázák esztétikájával, a Hexakymionnal. Megmondtam, hogy nem tanultam filozófiát, nem ismerem Platont. Elcsodálkozott, felhívott a lakására és két vastag, formás könyvet nyomott a kezembe. Olvassam, ismerjem, szeressem.
Remegve tűntek hetek, hónapok. Egyszer azzal jelentkezett Tibor felesége, hogy láthatási engedélyt kapott, beszélhet a férjével, csomagot vihet neki.
És ekkor elővettem a logikusnak látszó, de elképesztő butaságot. Beküldtem Tibornak olvasmányul a Platon művek első kötetét, a titkos, ki nem mondott üzenettel, Szókratész védőbeszédével.
- Ugye, azért küldted? - kérdezte, amikor a börtönből szabadult.
Bólintottam, beláttam romantikus butaságomat, nem is beszéltünk róla többet. A könyvet természetesen nem hozhatta ki, elvették, elkobozták, nem tudta, mit csináltak vele, hova került.
Nem szerettem a hiányokat, különösen könyvekben nem. Elhatároztam, hogy mindenáron megszerzem a kötetet, kölcsönkérem, vagy ellopom valahonnan. Azért előbb az antikváriumokban próbálkoztam. Ismertek, sorra jártam őket, bejelentettem kívánságomat. Szerezzék meg, akár a föld alól is.
Múltak a hetek, hónapok és egyszercsak megcsörrent a telefon. A Bajcsy-Zsilinszky út egyik antikváriusa jelentkezett. - Megvan mondta - mehetek érte. Már rohantam is. És ott volt a hiányzó kötet.
- Ezt így külön vette? - kérdeztem. Igen, így adta el valaki a mű felét, a magányos első kötetet. Hazahoztam, lapozgattam és az egyik oldalon egyszerre megláttam egy ceruzajelet. Az én jelemet.
Most itt van a polcon a teljes. Ez a sorsa, a múltja. Ki tudná megmondani mi lesz a jövője?
Az olaj szabálytalan alakú, nagy, kerek foltot hagyott a lépcsőn, az emlékmű előtt. Nyilván puha, szemcsés kőből készültek a fokok, mert másként a sűrű folyadék nem ivódott volna beléjük, mint a szivacsba, előrehatolva a hajszálvékony hézagokban olyankor, amikor perzselt a nap, megállva, érzékeny állatként visszahúzódva, ha hideg volt, vagy az eső esett. Ha víz tetejére ömlött volna, szivárványos, rángatózó, fakult foncsorú tükörré alakítja a hullámokat, de így, a kövön, az időjárás váltakozásai, a szelek és esők, meg a por, amelyből a nagyvárosban is van elég, kegyetlenül megfeketítették. Nem színes, pillanatokig vibráló tükör lett, hanem magzat a szép sárgás kövön.
Az öregember a patikából tartott hazafelé. Nem szállt villamosra, hiszen itt lakott a szomszédban, alig két megállónyira, útkereszteződés is csak egy volt hazáig, s ő ilyen rövid útért igazán nem adhatott ki pénzt.
Óvatosan lépegetett idomtalan bakancsaiban, amelyek inkább egy katona vagy hegymászó lábára illettek volna, mint az ő elgyötört és szenvedő bokájára. Tört is és nehéz is volt, a legkisebb fia küldte, Mihály, akiből fogorvost nevelt, s aki egy születésnapi látogatás helyett ezzel az ajándékkal lepte meg az apját. Meglepő és talán kicsit nyers módja volt az örömszerzésnek, az öregnek fájt is, fájdalmát kemény szavakban ki is öntötte felesége előtt, de az asszony nem engedte visszaküldeni az ormótlan jószágot, hátha szükség lesz még rá.
Az asszonynak lett most is igaza, mint negyvenötéves házasságuk alatt az első három héttől eltekintve mindig, s az öreg ma először kénytelen volt fölvenni a bakancsot, mert vékony bőrtalpú, finom cipője - az utolsó használható pár - s abból is a jobblábas elrepedt, a kaplinál, hosszan és megfoltozhatatlanul.
Óvatosan lépkedett az öreg, mert a bakancsnak az orrán vasalása, sarkán nehéz patkója volt, s amikor a lépcsőn jött lefelé, az egyik kanyarodónál megcsúszott s ha nem kapta volna el a korlátot, bizony hanyattvágódott volna. Lehet, hogy életében utoljára.
De a patikába el kellett menni. Az orvos, akit az asszony riadt kérésére tegnap délelőtt a szomszédok telefonon hívtak ki, nem tudta, mit mondjon. Hümmögött, látta az igazságot, de hát mit lehet tenni az idő ellen. Keresgélte a csukló bőre alatt az ütőeret, órájára nézve számlálta a szív lökéseit, felhúzatta az öreg vállára az inget, nézte a sovány, májfoltos hátat, nyomogatta a petyhüdt hasat, kérdezgette, hogy fáj-e, s aztán, mintha a hideget akarná elhessegetni, legyintett.
- Nincs itt semmi, tata, csak egy kis múló rosszullét. Mit evett tegnap óta? Na, ugye? Majd írok valami jó kis orvosságot, naponta háromszor egy kávéskanál, de ha nem javulna, akkor hívjanak ki, de ha tud, jöjjön el a rendelésre. Igen, oda a sarokra, a régi gimnázium mellé. Oda, oda.
Ma reggelre az öreg jobban lett, korán fölkelt, megállt a tükör előtt, hálóingben járkált a szobában, halkan motoszkált, megállt a sublót előtt, kihúzott egy fiókot, belenézett, keresgélt valamit. A lakás tulajdonképpen nagyon kopár volt. A gyerekek még évekkel ezelőtt, amikor kiröppentek, elvitték az értékesebb, szebb darabokat, képeket, könyveket, a bútorok egy részét. Az intarziás olasz asztalkát az asszony adta el fél évvel ezelőtt, a házban, két fiatalnak, akik először fitymálták ugyan, de később kérték, hogy a hozzávaló két széket is megkaphassák. A székeket azonban még nem adták el, tartaléknak szánták nehezebb időkre.
Csak azok a tárgyak maradtak meg, amelyek a gyerekeknek nem kellettek, mert nem is érthették, hogy szüleiknek miért kedves az a kopott, falra kifeszített legyező, vagy a fatuskót utánzó, bronzírozott, öntöttvas írókészlet.
Amikor az asszony fölébredt, az öreg éppen a tálaló előtt állt és a falat bámulta. Kint már sütött a nap és a félig leengedett redőnyön át betörő fénysugarak lapos szeletekre vágták a szobát s úgy látszott, mintha az öreg holmi furcsa börtönben állt volna, börtönben, amelynek árnyékból voltak a rácsai. A tálaló fölött két bekeretezett papírlap volt. Az egyik vékony, aranyos keretben egy középiskolai tanári diploma, latin nyelven, s olyan cifra, barnára fakult kezdőbetűvel, mint egy nemesi kutyabőr, a másik színezett fénykép, Velence széthúzott levelezőlapra nyomtatott látképe, amelyet apró tengeri csigákból készült ráma szegélyezett. Helyenként egy-egy fehér csiga az idők folyamán leesett és senki nem ragasztotta vissza, de az asszony tudta, hogy férje összeszedte őket és egy gyufásdobozban tartotta íróasztala egyik fiókjában.
Az asszony megmozdult és az öreg zavartan elfordult a képtől, kinyitotta a tálalószekrény ajtaját és ott kezdett motozni, mintha zoknit, vagy zsebkendőt keresne.
Szótlanul öltöztek fel, míg a pohár teát itták sem szóltak jóformán semmit, csak amikor az asszony beledugta a férje egyik zsebébe a receptet, a másikba az orvosságnak szánt és tisztára mosott félliteres kölnivizes üveget és az előszoba ajtóig kísérte, akkor mondta neki búcsúzásul:
- Vigyázz magadra, Tónika!
A patikáig nem volt semmi baj. Csak a lépcsőn csúszott meg, de kint a napon, a zsivajgó, nyári reggelben úgy ment, mint akinek lelke, pénztárcája, egészsége, mindene rendben van, még nyújtózkodni is próbált és csöndesen örült, hogy nem fogadta meg felesége tanácsát és a sétabotot nem hozta magával.
A küzdelem a patikában kezdődött. A kölnisüveg nem kellett. A gyógyszerhez üveget is adtak, abba öntötték a mérlegen a sűrű, majdnem vízszínű olajat, addig míg a két serpenyő nem került egyvonalba s a mérleg hosszú tűje nem állapodott meg pontosan középen. Amikor a rózsaszín papírba csomagolt üvegért nyúlt, fényes, ugráló pontok jelentek meg a szeme előtt. Megriadt. Agyát meleg hullám öntötte el, a szikrázó pontok táncoltak. Meg kellett kapaszkodnia a pultban. Nem tartott sokáig.
- Tessék - mondta a tejfehér gyógyszerészlány s az öregnek már kezében is volt az üveg.
Kint az ajtóban megállt. Haditervet készített.
Szabályos életű, pontos ember volt mindig s most úgy gondolt az előtte álló útra, mint annak idején, amikor még vizsgáztatott, a vizsgákra. Mi a feladat? Hazavinni az orvosságot. Mire kell vigyázni? A síkostalpú bakancsra, az útkereszteződésre, az üvegre és főleg az erőre.
Elengedte a patikánál a falat és elindult. Autók robogtak mellette a kocsiúton. Jól kell beosztani az erőt. Gyerekek kiabáltak és szaladgáltak előtte. Jól kell beosztani az erőt. Óvatosság, óvatosság!
Minden lépést úgy számított ki, mint a hegymászó, ki valamely tűhegyes szirt tetejére kapaszkodik és a legszilárdabb pontot keresi, tapogatja lábával. Mint a kezdő kötéltáncos, aki a lebukástól reszket. Szinte nem is lépett, hanem csúsztatta egyik lábát a másik után. Nem lehet gyorsan, gyorsabban, mert elfogy az erő.
Ha féllépésnyit ki kellett térnie valaki elől, borzalmas veszteség volt. Ezért inkább a fal mellé húzódott. Ott lépegetett. A fal biztonságot is adott. Néhány centiméterre van csak, meg lehet kapaszkodni benne. De még büszke volt és bízott erejében és számításában. Nem támaszkodott a falhoz. Sőt, amikor egyszer a zsebében lapuló üveg a falhoz koccant, halálosan megrémülve egy lépést elhúzódott a faltól. Mi a cél? Hazavinni az orvosságot. Már nem is az orvosságról van szó. Arról, hogy ember-e még? Képes-e, összeszedve akaratát és energiáját, megtenni, irgalmatlan erőfeszítéssel végrehajtani azt, amit egy ötéves gyerek játszi könnyedséggel megtesz?
Egyszer nagyot zökkent. A falra vigyázott és az üvegre s nem vette észre, hogy egy mélyedésbe lépett. Egy kockakő volt csak ott mélyebben, mint a többiek. Majdnem elesett. Veszélyes pillanatokig ingadozott, kapkodott a levegőben. Homlokát kiverte a hideg veríték.
Sikerült egyensúlyát visszaszerezni. Győzött.
A bajok sokasodtak. Mire kell vigyázni? Az üvegre, az alattomos bakancsra, az útkereszteződésre, erejének beosztására, a falra is, a kövekre, amelyekben megbotolhat.
Már majdnem az útkereszteződésnél volt, amikor megtörtént.
Megtörtént.
Támadásra indult ellene a szervezete. Több, mint hetven évig nem volt vele jóformán semmi gondja. Hetven éven át nem vette észre, hogy mi készül. Csak az utóbbi években kezdett sejteni valamit. Mintha az ellenség robbanó aknát fúrt volna a vár alá. A földre tett dobok bőrén idegesen kopogtak a borsószemek. A szeizmográfok távoli, de egyre közeledő földrengést jeleztek. Tegnap? Tegnap már megmozdult a föld. Mozgott és félelmetesen morajlott. Ki tehet ellene bármit? Ki akadályozhatja meg az aknában fölhalmozott puskapor robbanását?
A táncoló szikrák újra megjelentek a szeme előtt. Vadul ugrándoztak. Sisteregtek, kis füstkarikákat pöfögtek, mint a gyújtózsinór. Vörös karikákká alakultak át, tágultak, egybefolytak, pöfögtek veszettül. A világ eltűnt. Vastagon vattázott falak mögé zárultak a zajok és zörejek. Piros, fényes zománcfesték ömlött az utcára, eltakarta a házakat, a fákat, az embereket. Az öreg érzékei olyan kicsire zsugorodtak össze, mint a mustármag. Kívül minden elveszett, de annál nagyobbra nőtt a benti világ. Villódzó, belső északi fényben lebegett. Nagyokat döndült a szív, aztán kihagyott, majd újra dörömbölni kezdett. Az erek és az idegek kifeszülve rángatóztak a viharban. A tenger bömbölve csapkodta a partot, a föld mozgott és morajlott. Jaj! Jaj! Jól kell beosztani az erőt. Haza kell jutni!
Megállt. Mást nem is tehetett. Pihenni. Érezte, hogyan lepi el hátát a hideg verejték.
Az utcáról lassan lefolyt a piros zománc, a zajok kitörtek a vattás falak mögül. Tovább lehetett indulni. De most már támaszkodva. Régi erejüket nem kapták vissza a hangok s nem kapta vissza régi színeit a táj.
Néhány lépés után az útkereszteződéshez ért és fáradtan megkapaszkodott a villanyrendőr fekete-fehér csíkos vasoszlopában. A halántékát is hozzáérintette egy pillanatra. Számadást csinált. Lassan és óvatosan menni, ez a legfontosabb. Hazaérni, ez a legfontosabb.
Amikor a lámpa zöldet mutatott, nekivágott az átkelésnek. Lassan, óvatosan. Egyik lábát előre, a másikat utánacsúsztatni. Egy-kettő, egy-kettő. Így ért az út közepére, de háta mögött egy autó fordult be. A sofőr rádudált. Ahogy ijedten hátrafordult, látta az elvillanó, dühtől kivörösödött arcot, hallotta a rekedt káromkodás foszlányait. Bizonytalanul megállt. Előtte és mögötte is autók zuhogtak el, mert a lámpa közben színt váltott. De a rendőr észrevette a gyámoltalant, megállította az autókat, nyugalmat és utat adva az imbolygó öregnek.
Közben a szervezet új támadásra indult.
Az öreg, amikor az útkereszteződésnél átérve pihenni egy fába kapaszkodott, már nem volt dr. Fábrisz Antal, nem volt "Apika", sem "Tónika", sem tanár úr. Csupasz, remegő, összetört aggastyán volt csak.
- Haza kell jutni - gondolta s megpróbálta félhangosan maga elé morogni a szavakat. Nem tudta. Megbénult a nyelve.
Két férfi állt meg mellette.
- Mi történt bácsika, csak nincsen rosszul?
Válaszolni akart, hogy igen, kiáltani, hogy erős emberek, segítség, de nem tudott. Csak nézett rájuk kétségbeesetten és a fejét ingatta.
- Rosszul van? - ismételte a kérdező.
- Hagyd már, nem látod, hogy részeg, mint a tök, vén kecske is megnyalja a sót... - mondta a másik és mentek tovább. Mentek, tudtak menni, szilárdan és egyenesen, nem ingadoztak, nem támolyogtak, nem kapaszkodtak a falba, nem csúsztatták óvatosan a lábukat.
Az öregnek ekkor eszébe jutott, hogy meghalhat. Itt az utcán.
A gondolat molekulái tulajdonképpen sűrűsödtek benne, mióta a patika ajtaján kilépett. A kristály itt állt össze. Eddig nem engedte, elnyomta, visszafojtotta. Most már nem volt hozzá ereje.
- Nem szabad az utcán meghalnom. Haza kell mennem. Ha meghalok, történjék otthon.
Egy kicsit megerősödött. Szembe mert nézni a halállal s ez felszabadította energiájának azt a részét, amelyet eddig a gondolat elfojtására fordított. A halál gondolatában való megnyugvás erősítette a halál ellen.
Így kezdődött az utolsó csata.
Dr. Fábrisz Antal nem volt soha katona. Nem lapult lövészárkok mélyén, nem rohamozott hegyre föl, ordítva és szuronyát emberi testekbe taszítva. Az első világháború idején egy távoli rokona fölmenttette, a másodikhoz meg öreg volt már. Egész élete szabályos gátak között folydogált. Egyszer sem kellett pofonütnie senkit, őt sem ütötték pofon soha. De az élete mégsem maradhatott harc nélkül.
Minden lépés egy hónapig tartott. A bakancs minden lépésnél egy kilóval lett nehezebb. Csak ólom volt eleinte, aztán egy földrészt kellett emelni. Ment, ment, ment. A veríték folyt a hátán. Vak volt majdnem egészen. Támolygott és csúszkált. Kapaszkodott és ment. Néha azt mondta valaki: Feküdj le, hagyd abba, meghalni itt is jó. De hangos sikoly válaszolt rá: Nem szabad megállni, nem szabad meghalni.
Már nem ügyelt a féllépésnyi erőveszteségekre. Majdnem cikkcakkban ment a járdán. Már nem gondolt a lassúságra és óvatosságra. Rohanni akart, úgy is érezte, hogy rohan, de csak vánszorgott. Nekiment egy siető embernek és egy fának. Mindegy.
Fölemelte a fejét, előre nézett.
Ötven méterre a kaputól, az emlékmű sárga kőlépcsőjénél rogyott össze.
Az üveg, amelyben az olajos gyógyszert vitte, roppanva eltörött.
Az olaj kiömlött, átáztatta a kabátot, aztán szétterjedt a kövön, nagy foltokban, mint a pálinka.
A fiatalember, aki a mentőket hívta, azt hitte, hogy részeg és alszik. Csak a kíváncsisága vitte közelebb, nem érzett alkoholszagot és látta, hogy az öreg rángatózik, a szeme tágranyílt és a pillantása merev, egészen merev.
Jaj. Alig van már levegőnk. Ami a réseken beszűrődik kevés és szaglik. A verítéktől, a szájszagtól, a vizelettől, a bomlástól. Mikor érünk már oda? Hiszen azt sem tudjuk, mióta utazunk. Egy hete, tíz éve, ezer éve? Nem ezt ígérték nekünk, amikor elindultunk. Gyorsan ott leszünk, mondták, és megszabadulunk az életveszélytől.
Háború volt körülöttünk. Hullák az utcákon, döglött lovak, ágyúdörgés, mesterlövészek, bombák. Ki nem akart volna elmenekülni? És amit ígértek. Munkát, kenyeret, boldogságot. És szabadságot. Megyünk, mondtuk. Odaadtuk a pénzünket.
Valami zavar lehetett a szervezők között, arról vitatkoztak, hogy ki legyen a sofőr. Végül az az alacsony, kopasz ült a vezetőfülkébe. Mosolygott ránk, nem lesz könnyű, mondta, kevés lesz a kenyér meg a víz, de bírjuk ki, megéri. Azt nem mondta, hogy még a levegővel is baj lesz. Mindent elhittünk, örültünk, hogy megszabadultunk a bombáktól. Azzal sem sokat törődtünk, hogy egy-egy megállónál leszedtek közülünk néhány útitársat. Még családtagokat is, egyiknek a fiát, másiknak az apját, vagy az anyját.
Egy idő múlva nyugtalankodni kezdtünk. Vízért könyörögtünk, aztán kenyérért, levegőért. Egyik társunk kiabálni kezdett. Erre mi is, a többiek. Gyorsan elterjedt az is, hogy rossz irányba megyünk. Vita, ordítozás. Döngetni kezdtük az öklünkkel a falat. Az ajtó nem nyílott. Lövés dördült. Kinek a kezében volt a fegyver? Hogy került oda? Megálltunk. Valahogy kinyílott az ajtó, beáradt a levegő, egymás hegyén-hátán ugrottunk a szabadba. Láttuk, hogy a kopasz sofőr kiugrik a fülkéjéből és elszalad.
Hirtelen fegyveresek kerültek elő. Körülvettek, idegen nyelven ordítoztak, lövöldöztek, visszatereltek a helyünkre. Voltak halottaink? Biztosan voltak. Elég sokan el is szaladtak közülünk, szinte meztelenül tűntek el az út mentén az erdő fái között.
Másik sofőr ült a kövér, kopasz helyére. Szigorú volt, segített a visszaterelésünkben, közben azt magyarázta, hogy kicsit hátrálnunk kell, mert a kopasz eltévesztette az utat. Aztán majd onnan a helyes irányba megyünk. Sokan hittek neki. Régóta ismerik, mondták, rendes, magunkfajta, közülünk való, biztosan a célunkhoz vezet. Elhallgattak azok is, akik korábban állandóan tiltakoztak. Egyet-kettőt meg is vertek.
Utaztunk, utaztunk, utaztunk. Kaptunk vizet, egy-egy szelet kenyeret, a szellőztető berendezés is mintha javult volna egy kicsit. Most már biztosan odaérünk, mondták egyre többen. Akadtak, akik tartalékot gyűjtöttek kenyérből. Új volt az is, hogy néha megálltunk, körülnéztünk a vidéken, levegőt vettünk. Ilyenkor odajött hozzánk a sofőr, beszélgetett, kezet fogott néhányunkkal, biztatott bennünket. Magyarázott, tréfálkozott, kacsingatott. A mitfahrerje meg szervezkedett. Összeállított egy dalárdát, aztán egy színjátszó csoportot, szinte munkatársakat válogatott közülünk. Kultúra is kell, magyarázta, ahová megyünk, ott értéke van a műveltségnek. Gondosan irányította kiválasztottjait.
Közben a sofőr minden megállásnál pénzt kért tőlünk. Tetszett, vagy nem, megadtuk, amit kért. Közeledünk, gondoltuk, aztán majd ott összeszedjük magunkat. A várható biztonság mindent megér. Sokunkban ott lobogott a remény.
Aztán valahogy valami változni kezdett. Az újabb megállásoknál észrevettük, hogy a sofőr tétován néz körül, iránytűvel próbál tájékozódni, vizsgálja a térképet. A kenyerünk meg mintha kevesbedett volna. Egyszer két napig nem kaptunk vizet. És nem álltunk meg. Kopogni próbáltunk a sofőrnek, nem válaszolt. A szellőztető recsegett, ropogott, leállt. Éreztük bent is, hogy kanyargós és döccenős az út. Talán eltévedtünk?
Hamarosan minden összezavarodott. A kacsingatós sofőr helyén más ült, aztán megint más. Néhány kilométeren simán utaztunk. De a pénzünket újra elkérték. És mindenért pénzt kértek. Hogy tartozunk, hogy rengeteg adósságunk van. A legújabb sofőr, az az alacsony, azt mondta, hogy a célnál várnak bennünket. De meg kell húznunk a nadrágszíjat.
Utaztunk, utaztunk, utaztunk. Egyre kevesebb a víz, egyre kevesebb a kenyér és minden nagyon drága. Alig van levegőnk. Bűzlünk, verítékezünk, verekszünk, szitkozódunk. Mikor érünk oda, istenem? Mikor lesz vége? Mikor lélegezhetünk szabadon?
Hát ezért szálltunk ebbe a kamionba?
- Megoldható - súgta maga elé ismeretlen padszomszédom. Botjára támaszkodott, közönséges barna fabotra, nem volt annak semmi köze az ébenfához, az ezüstfogantyú is hiányzott róla.
- Megoldható - mondta másodszor is.
- Horgászni akar? - kérdeztem.
- Horgászni? - ütődött meg és felém fordult. - Miből gondolja, hogy horgászni akarok?
Most jobban megnéztem. Fehér inge eléggé gyűrött volt, a nadrágja kopottas, szürke, csíkos, fekete cipője fényes.
- Abból gondoltam, ahogyan a vizet nézte. Mintha azt várta volna, hogy halak ugrálnak belőle a magasba.
- Halak? - és elmosolyodott. Kissé bágyadtan, de rokonszenvesen. - Nem gondoltam a halakra, uram. Bevallom, hogy még a vizet sem láttam. Annyira elgondolkoztam...
- Magam is gondolkozni járok ide - válaszoltam, - az ember nézi a vizet, ahogy megy, hömpölyög...
- És úszik rajta a dinnyehéj...
Erre igazán oda kellett figyelni. Hiszen József Attilát idézte. Tehát valami értelmiségi.
- Fecseg a felszín és hallgat a mély - folytatta és felém hajolt. - Igen, itt eszébe jut az embernek az idő múlása, a történelem, a jövő, a sors, a végzet, nevezzük akárminek. Egy hónap. Egy hónappal ezelőtt én még kutató voltam, tulajdonképpen nyelvész, az egyik egyetemen, nem fontos, melyiken, volt egy kis szobám könyvekkel rakva, kopott asztalom tele papírokkal. Néha bejött hozzám egy-egy hallgató, beszélgettünk, biztattam a tanulásra, legtöbbször hiába. Hallott valamit, uram, a nyelvészetről?
- Keveset.
Kabátja zsebébe nyúlt, előhúzott egy kisméretű könyvecskét.
- Nézze meg - és a kezembe nyomta.
Puha bőrkötés, benne bibliapapírra nyomott jelek. Teljesen ismeretlen jelek. Lapoztam, néztem, nem értettem. Visszaadtam. Felcsillanó szemmel pörgette a lapokat.
- Khmer szöveg - magyarázta -, boromat eredetű írásjelekkel. Amolyan történelmi antológia vagy szöveggyűjtemény. Benne van a pattadakali Papaneto-templom királyi felirata is.
Aztán elakadt.
- Bocsánat - mondta és visszadugta a könyvet a zsebébe -, ez, gondolom, önt úgysem érdekli... De hát én ezzel foglalkoztam. Délkelet-ázsiai nyelvekkel húszéves korom óta, akkor szerettem bele, és a professzorom is csak hajtott, hajtott, én meg tanultam, tanultam. Most már vége. A megszorítások, a leépítés az egyetemen, hát kit érdekel a khmer nyelv, meg a többi, a lao, a thai, az arakáni, vagy a tavoji?
- Értem - bólintottam -, most már tudom, hogy nem horgászni akar és nem a halakat lesi.
- Lehet - mondta -, lehet, hogy egyszer arra is sor kerül. Halak egy halvacsorához. Bár nem hiszem, hogy érdemes lenne itt a horgot bedobni. Túlságosan szennyes a víz.
Hallgattunk egy darabig. Megint a botjára könyökölt, messzire bámult. Nem akartam zavarni, nekem is a múltam képei suhantak el a fejemben. Vagy negyedóra után újra megszólalt, csak úgy maga elé.
- Megoldható - mormolta.
- Mit akar megoldani? - kérdeztem.
- Tudja, az úgy lesz - válaszolta -, hogy előbb-utóbb kikapcsolják a villanyt. Aztán a gázt, a vizet. Senki sem fog helyettem fizetni. Meddig tudom tartani a lakásomat? És hova menjek? Burmába, Sri Lankára, Laoszba, Kambodzsába? Hiszen ha enni akarok, még villamosra sem marad pénzem. Ezt a helyet már a múltkor kinéztem magamnak. Itt a híd alatt.
Elborzadtam.
- Igen. Ezt a helyet jónak látom. Bele lehet húzódni. Majdnem szélmentes. Ha az embernek van egy takarója és összeszed elég újságpapírt, akkor talán még a komoly telet is kibírhatja. Végül is a feje fölött van a híd. Hát nem?
Nem tudtam válaszolni.
Felállt, intett, elballagott. Hosszan néztem utána. Felment a lépcsőn, eltűnt a szemem elől.
- A khmerek - mondtam magamnak -, a khmerek...
Aztán a vizet bámultam, a Dunát, ahogy lassan, nyugodtan hömpölygött a Lánchíd alatt.
Elégedetten üldögéltek a hammam márványpadján, élvezték testük tisztulását, a meleget, a bőrükön csordogáló verítéket, a rövid időre kapott gondtalanságot.
- Tudod - mondta kissé bágyadtan Omár -, most már biztos, hogy Zulejka engem szeret.
- Téged? - kérdezte Abdul -, hát kinek a remekműveit közli rendszeresen lapjának kulturális rovatában? Nem az enyémeket?
- Igaz - hangzott a válasz -, de azért, mert te ontod a szövegeidet, míg nekem hetekbe telik, míg egy négysoros rubáit tökéletesre csiszolok. Hallgasd csak meg ezt, róla írtam, a Csillaghomlokúról.
Már mondta volna a verset, amikor lepedőjébe burkolt, termetes férfiú lépett a fülkébe. Omár és Abdul kimeredt szemmel bámult az illetőre, felemelkedtek, mélyen meghajtották magukat, szálemet mormoltak, így köszöntötték az érkezőt, aki rájuk sem hederített, feléjük sem fordult, összefogta mellén a lepedőt, szilárd léptekkel beljebb ment, majd eltűnt a gőz meleg párájában.
A költők csalódottan zökkentek a helyükre. Szinte kábultan hallgattak.
- Mi van az új verseiddel? - kérdezte úgy tíz perc múlva Abdul.
Omár legyintett.
- Úgy kérdezed, mintha nem tudnád. Életem főműve, kapkodnának érette az igazhívők, de a kiadó azt mondja, hogy nincs pénz, a terjesztők fanyalognak, támogató kellene.
- Szponzor - bólintott Abdul és hüvelykujjával óvatosan befelé mutatott, a ködben üldögélő távoli alakra. - Nálam is ez a helyzet. Hatalmas eposzom áll készen kalifánknak a gyémántszemű, holdfényes szépségű Rudábé iránt érzett szerelméről, olyan részletekkel, melyekhez képest még a nyugati Dante is bikkmakk. És nem tudom megjelentetni, nincs rá pénz.
- Ne meséld el - emelte fel a kezét Omár -, majd elolvasom, de várj, mert eszembe jutott valami. Mi lenne, ha odamennénk? - És befelé, a gőzfelhőre mutatott. - És elmondanánk neki az egészet és megkérnénk, hogy segítse megjelentetni könyveinket.
- Hümm, hümm - Abdul elgondolkodott. - Talán nem is rossz ötlet. Menjünk. A bátrakat segíti a szerencse, s különben is, tudjuk, hogy sok-sok milliója van, és azt is, hogy segíti a könyvkiadást, támogatja a folyóiratokat, s onnan, a távoli Nyugatról hozzájárul országunk kulturális felemelkedéséhez. Még egyetemet is alapított hazánkban. Na, menjünk, használjuk ki a szerencsét, hogy találkozhatunk vele.
Felkerekedtek. Megtörölték verejtékes homlokukat, léptek, lépegettek, majd tisztes távolságban megálltak a kiszemelt előtt. Szálem, mondták, és mélyen meghajoltak.
Nem történt semmi. Az üldögélő férfi rájuk pillantott, aztán levette róluk a szemét.
Egy keveset tétováztak, aztán Abdul, a bátrabb, hiszen a prózaköltők mindig határozottabbak, megint köszönt, majd megszólalt.
- Nagy, jó urunk - mondta -, azért járulunk elébed, mert szeretnénk megnyerni jóindulatodat. Tudjuk, hogy a pénzeddel támogatod az igazi értékeket, s reméljük, Allah emelje vagyonodat a csillagokig, reméljük, hogy elnyerhetjük tőled munkáink támogatását.
A férfi most rájuk pillantott.
- Pénz? - kérdezte egyszerűen.
Most Omár lépett előre.
- Nem a pénz a fontos, jó urunk - mondta -, hiszen az semmiség. A művészet a fontos, az irodalom. És a halhatatlanság, amelyet megígérhetünk, hiszen műveinkben feltüntetnénk támogatónk nevét és ezzel bevinnénk az örökkévalóságba.
- Én egy ajánló költeményt is írnék - kottyantott közbe Abdul - a legszebb, válogatott szavakkal és rímekkel.
Az üldögélő nézte őket. Sokáig nem szólt egy szót sem. Aztán lassan megszólalt.
- Maguk - mondta -, ahogy elnézem, nem tartoznak a mi csapatunkhoz, válogatott embereink közé. Nem hiszem, hogy a posztavantgárd művészetet művelnék, de adják be kérvényüket, majd a kuratórium dönt.
Ezzel intett és elbocsátotta maga elől a két kérelmezőt.
Abdul és Omár lassan kullogtak vissza a helyükre.
- Mit gondolsz? - kérdezte Abdul -, beadjuk?
- Ettől mi egy fillért sem kapunk, hiszen perzsák vagyunk, perzsául írjuk perzsa szellemű könyveinket. Pukkadjon meg! Beszéljünk inkább Zulejkáról.
Csönd volt a hammamban.
Messze, messze történt, egy távoli országban, sohasem derült ki, hogyan kezdődött, a nép énekelt róla és mesékbe foglalta. Minden mesének más volt a főhőse, egyiknek szénbányász, másiknak szegény parasztember, de beszéltek sokgyermekes anyáról, leszerelt katonáról, falusi plébánosról, néha még költőről is.
Úgy kezdődött, hogy emelkedtek az adók, napról napra vesztettek értékükből a bérek, egyre kevesebbet ért a pénz, kórházakat, iskolákat szüntetett meg az állam, szaporodtak a hajléktalanok, a koldusok, egyre kevesebb gyermek született, részegek tántorogtak az utcákon, a sarkokon eladó lányok ácsorogtak, drága autóikon száguldoztak a bűnözők, a nyugdíjasok eladták utolsó értékeiket.
Közben a bankok, az idegen és hazai nagyvállalkozók gazdagodtak, csodálatos palotákat építettek, a tőzsdén forrt a pénz, áruba kerültek az ország értékei, eladó lett az egész világ, egy nemzetközi pénzintézet parancsokat osztogatott az államnak, kezébe kaparintotta az újságokat, rádiókat, televíziókat, csak arról lehetett hallani és olvasni, amit szolgái engedélyeztek.
Az emberek hallgattak. Lehajtották a fejüket, koptatták rozzant cipőjűket, odúikba húzódtak, a férfiak verték a feleségüket és gyerekeiket, elfordultak ismerőseiktől, barátaiktól, halkan morgolódtak, amikor újabb és újabb megszorításokról hallottak. Csend volt, de ha valaki nagyon kinyitotta a fülét, olyasfélét hallott, mint a kasban a méhek távoli zümmögése.
Ekkor történt. Valaki, egyik mese szerint egy Molnár Mihály nevű nyugdíjas, hetvenöt évesen is magát jól tartó, egykori bútorasztalos kiment az erdőbe. Nézte a fákat, tölgyeket, fenyőket, bükköket, és egyszer csak könnyek fakadtak a szeméből. Kiáltás tört ki belőle. Felemelte, rázni kezdte az öklét, egyre hangosabban ordított, könnyei már patakban folytak, aztán térdre esett, és ütni-verni kezdte a földet. Úgy fél óra múltán lecsillapodott, kissé megnyugodott, és felnézett. A látvány meghökkentette. Az előbb még mozdulatlan fák ágai remegtek, halkan összeütődve zizegtek. M. M. nem értett semmit. Állt és bámult.
A remegés folytatódott és fokozódott. Aztán a törzsek hajladozni kezdtek, mozogtak, recsegtek, szinte táncoltak. S közben mintha valamit mormoltak volna. M. M. most már megijedt. Mi ez, földrengés? De hiszen a talaj moccanatlan a lába alatt. Ekkor egy fiatalabb fenyő lassan megfordult a tengelye körül. Gyökerei kiemelkedtek az avar alól, a fa megdőlt, megtántorodott, de nem esett el, s mintha lába nőtt volna, megállt, és kiegyenesedett.
Ekkor már ezt csinálták a többiek is. Forogtak a fenyők, kihúzták gyökerüket a földből, hamar követték őket a nagy termetű tölgyek, a bükkök. Aztán elindultak lefelé a domboldalon. Kikerülték M. M.-et, aki mozdulni sem mert és nem is tudott, és mentek, mentek. Nem telt fél órába, és emberünk egyedül maradt a feltúrt dombtetőn. Onnan bámulta az eseményeket. Messziről látott, észlelhette, hogy a szomszéd dombok is kiürültek, köröskörül mozogtak az erdők, megindultak lent az út menti jegenyék, az ültetvények, barackosok, almáskertek, öreg szőlőhegyi diófák, selyemhernyók táplálékául ültetett szederfák, magányos somfák. Mentek sűrű, tömött sorokban, elözönlötték az utakat, de nem taposták össze a felszántott, bevetett földeket, nem lökdösődtek, nem erőszakoskodtak, szépen félrenyomták útjukból az autókat, a kamionokat, eltorlaszolták a vonatok útját. A mozdonyok ijedten sikongattak, aztán megálltak.
Csináltak a fák mást is, de erről M. M. csak később szerzett tudomást. Úgy volt, hogy az egész ország minden fája elindult, körülzárták a polgármesteri hivatalokat, a bankokat, hitelintézeteket. Emberi segítséggel benyújtották kívánságaikat, s addig nem mozdultak, amíg nem teljesítették azokat. Erős csoportjaik minden oldalról, benyomultak a fővárosba.
Szorosan körbevették az Ország Házát, követelték a kormánytól a pénzügyek megoldását, kórházi, iskolai problémák rendezését, a szegényedés folyamatának leállítását, a felhalmozódott külföldi kölcsönök újratárgyalását, egyes kormánytagok lemondását, a nemzeti egyetértés megteremtését, a sajtó és a szólás szabadságát, bizonyos törvények megszüntetését.
Tömött sorokban álltak az Országház körül, nem mozdultak, némán és belsőjükben türelmetlenül várták a választ.
Nagy volt a zúgás. Egyik felszólalás a másikat követte. Mindegyik haragosabb volt az előzőnél. Kezdetben kitölthetetlen papírokról volt szó, aztán az autópályák, a külföldről beáramló import, a piramisjátékok, az eladott cukorgyárak, a képviselők fizetésemelése, a kárpótlási papírok, az eladhatatlan termés, a nagykereskedők gazemberségei, az adók, az adók, az adók kerültek sorra.
Durva kifejezéseket nem használtak a felszólalók, haragjukat zavaruk, lámpaláznak is tekinthető megfontoltságuk szelídítette. Nem volt gyakorlatuk ilyen gyűlésen beszélni. Többségük nem végzett többet a négy alsó osztálynál, volt köztük olyan is, aki szinte elfelejtette az írást-olvasást. Ritkán volt rá szüksége.
Nem mondtak neveket, legfeljebb az előttük felszólalóét, de egyetlen képviselőé, miniszteré, miniszterhelyettesé vagy államtitkáré sem hangzott el. A keserves, felháborító tényeket sorolták. Tartózkodtak a pártok megnevezésétől, nem ejtették ki szájukon a "kormány" szót, pedig ettől már nem jártak messze.
Az öreg ember, legyen a neve Heltai Gáspár, csöndesen üldögélt a sarokban, üres pipát tartott szájában, nem gyújtott rá, nem akarta füstbe borítani a termet. Személyesen senkit sem ismert, de ismerte ezt a népet. Csodálkozva figyelte, hogy asszonyok is szoronganak a padokban, az ő fiatalsága idején ez nem volt szokásos, az asszonyoknak a konyhában volt a helyük. Nagyon meglepődött hát, amikor a gyűlést vezető szót adott egy kackiás menyecskének. Előrehajolt, minden szót tisztán szeretett volna hallani. Az asszony bizony magasra emelte a hangját. Nyíltan, majdnem kocsmai modorban szidalmazni kezdte az államot, a rendszert, a képviselőket, a kormányt, sorolta hibáikat, baklövéseiket, népellenes tetteiket. Hangja egyre élesebb és magasabb lett, és amikor bizonyos minisztereket említett, el-elfulladt a beszédben, levegő után kapkodott. Nem fukarkodott a jelzőkkel, különösen nem, amikor az Országgyűlésbe küldött képviselőjüket emlegette. Rázta az öklét, aztán sírva visszaroskadt a helyére.
A gyűlés ettől kezdve megváltozott. Az emberek ordítoztak egymás szavába vágtak. Esküdöztek, hogy majd megmutatják. Eltorlaszolják az utakat. Az elnök alig tudta lecsendesíteni őket.
Ekkor a pipás öreg ember felállt a sarokban, magasra nyújtotta a kezét, szót kért. Megkapta.
- Mondjátok meg, ezen a vidéken hogyan választjátok meg a képviselőket? Nem vagyok járatos ebben a dologban.
Csodálkozva fordultak feléje. Ki ez, honnan jöhetett, hogy még ezt sem tudja? De hangja, külseje, régies ruhája tiszteletet parancsolt, senki nem szólt, csönd támadt.
Az elnök tisztelettel elmagyarázta, hogy mi is az a választás, hogyan történik, és jövőre megint választani fognak.
- Mondok nektek egy mesét - szólt az öreg. - Egyszer fejszét csináltatott magának egy férfiú. Kivitte az erdőre, kérte a fákat, adnának egy darab kemény fát, mert kell a fejsze nyelének. Tanácskoztak a fák s eldöntötték: a szívós olajfa adjon egy ágat. Az olajfa adott, az ember nyelet csinált belőle. Amikor készen lett, kezdte kivágni a fákat.
Ekkor a tölgyfa így szólt: így kell nekünk, bolondoknak. Miért adtunk fát fejszenyélhez? Ha nem volna nyele, nem vághatna vele.
Halálos csönd volt a teremben.
- Értitek? - kérdezte az öreg.
- Értjük, értjük - zúgták az emberek -, jövőre így választunk.
- Tegyétek - mondta Heltai Gáspár, és egy pillanat alatt eltűnt. Hiába keresték, visszament az elmúlt századok mélyébe.
- Ne aludj, Peti, ébredj fel - hallom apám hangját tisztán és élénken, aztán hirtelen elhallgat, a telefon csörgésére ébredek, álmodtam. A hang emléke találkozásra késztet, átmegyek a másik szobába, megnézem múlt századi stílusban festett, sötét háttérből kiemelkedő önarcképét. Szemét rám, a tükörre szegezi, állát kezére támasztja, figyel. Nem tudom mikor festette, tehette Münchenben, Rómában, Nagybányán, nem látni hány éves, férfikorban van, arca akkoriban nem sokat változhatott, a bajusza sem, fényképei azt mutatják, hogy csak később, a hadifogságból hazatérve kezdett öregedni.
Dobozokban, borítékokba zártan őrzöm hagyatékának törmelékeit, naplókat, leveleket, vázlatokat, tanulmányokat, fényképeket, lakásom falain néhány olajfestményét, rajzát, köztük a nagyapámról, Kuczka János székesfehérvári kádármesterről készített arcképet. Nem ismertem a nagyszüleimet, haláluk után évekkel születtem, keveset tudok róluk, bár a deszkából épített műhely, tele szerszámokkal, gyerekkoromban még megvolt.
Ott állt az üllő is, vastag fatönkbe beleverten, mozdíthatatlanul, a családból csak nagybátyám, Gyula bácsi, a birkózásban is jeles vasúti kovács tudta felemelni, ha megfeszítette minden erejét. Később hozzá került, megörökölte.
Az üllő dédapámé, Kuczka Mihály hat gimnáziális osztályt végzett gyógykovácsé volt. 1849. augusztus 14-én hagyta családjára, rendelkezett róla, kivégzése előtt négy órával, Pestről, a "Najgipáj" kaszárnyából özvegyének címzett búcsúlevelében, megemlítve, hogy "szerszámvasakat, aki nem kell, adjátok el". Az üllőt megtartották, történetét az apámtól hallottam. A búcsúlevelet őrizte a család egészen a negyvenes évekig, amikor anyám vagy pénzért, vagy ajándékba a fehérvári múzeumnak adta.
Családi szokás volt nálunk a forradalmat dicsérni, a németeket, meg ferencjóskát szidalmazni, hazafias dalokat énekelni. A német az osztrákot jelentette, csak később az igazi németeket. Belém ivódott ez az ellenérzés, később Berlinben vagy Frankfurtban járva sem szabadultam tőle, egy kocsmai beszélgetésben még osztrák barátomnak is szemére hánytam dédapám kivégzését. Négy évesen a Jákóiék sarki boltjában elszavaltam a "talpja magyaj"-t, egy szem savanyú cukrot kaptam érte.
Apám egyszer elvitt a Haleszba, a gyönyörű, évszázados fákkal büszkélkedő ligetbe, a Budai út végén, megmutatta a fát, amelyhez dédapámat kötözték és a vértanúk emlékére emelt oszlopot, tetején a saskeselyűvel. Elolvastam a kőbe vésett névsort, azóta is tudom, Havelka, Hübner, Varga, Gáncs, Kuczka, Ujcz. Hány magyar név van köztük?
Mikor nevünk és származásunk után kutattam, kiderült, hogy nyelvhelyességi szabályok miatt, hol Kutzkák, hol Kuczkák, hol Kuckák voltunk. Apám végül a cz-nél maradt, ezt követtem én is. Ötvenhétben egyszer egy Fő utcai kihallgatáson Kucka aláírással röplapot tettek elém, erre elmagyaráztam nekik nevünk helyes írását, és azt, hogy az idézéseiken is rosszul írják a nevemet.
Vizsgálódásaim Kecskemétre vetettek, távoli rokonokat találtam, még egy Kuczka Pétert is, akinek halálhírét később megdöbbenten olvastam valamelyik újságban.
Dédapám Kecskemétről jött a Dunántúlra, egy ideig valami grófnál dolgozott, aki kirúgta, mert lovai gyorsabbak voltak az övéinél. Hallottam egy legendát, amely szerint egyik kecskeméti ősünk, aki szintén Mihály volt, adólesíróként járt a budai basához. Nevünkkel nem tudtam mit kezdeni, valaki lengyelnek mondta, Kievben egy felbőszített írónő azt állította, hogy ukrán szó és törött téglát, téglatörmeléket jelent. A Mihály név öröklődött nálunk, apám után korán meghalt öcsém viselte, tőle a fia kapta.
Dédapámat házának udvarán, vádirata szerint kaszával a kezében fogták el az osztrákok, apámat lázadásért, lázításért, a császár arcképének meggyalázásáért a bileki kaszárnyában.
Bilek valahol Boszniában van, a térképen alig lehet megtalálni, de a Monarchiának fontos katonai állomása volt, a 69-es székesfehérvári gyalogezredet oda vonultatták a bosnyákokra és a rendre vigyázni. Három év volt a katonaidő, 1903 karácsonyán le kellett volna szerelniük, de a parlamentben éppen a "nem-adunk-katonát" vita folyt, így maradniuk kellett. Apám megkérdezte egyik tisztjüket, hogy meddig. Amíg az el nem repül, hangzott a válasz és a tiszt a kaszárnya tetején röpködő kétfejű sasra mutatott.
Apámék létrát szereztek, leverték a bádog madarat, aztán mulatni mentek a városi kocsmába, a Kossuth-nótát énekelték, kiabáltak, még verekedtek is. Másnap letartóztatták őket, a kocsmatündér ellenük vallott, jöttek a tárgyalások, ítéletek, kegyelmi kérvények, parlamenti tiltakozások, végül apámnak három évi sáncfogság Újvidék mellett a péterváradi erőd kazamatájában, hetenként egyszer vasban. Lerajzolta a lábára láncolt vasgolyót, lemásolta a havonta egyszer kapott és egyszer küldhető leveleket.
Tanulni kezdett a vele együtt raboskodó olaszoktól, lefestette, lerajzolta bajtársait, az őröket, a tiszteket, pénzt is kapott értük, összebarátkozott a pappal, aki később Mélykút plébánosaként, szabadulása után, kifesttette vele a templomot. Elmúlt a három év, jött a nősülés, jött Róma a festői akadémiával, a gitárral, az olasz dalokkal, a "Santa Luciá"-t azért tudom, mert gyakran énekelte, aztán München következett, a festőiskola, onnan Nagybánya a háború kitöréséig. Bevonulás, orosz front, kórház, olasz front, Doberdo, Gorizia, hadifogság. Szardínia mellé, Asinara szigetére került, naplót írt, rajzolt, kerámiákat készített, eladta, elcserélte, egy gyönyörű vázát hazatérése után el akarta venni tőle az itthoni megfigyelő tábor tisztje, erre összetörte. Egyik megmaradt darabját a könyvespolcomon őrzöm.
Templomokat kezdett festeni, értett hozzá, hisz 19 évesen már részt vett a fehérvári zirci templom restaurálásában. A templomfestéshez hónapok kellenek, magával vitt bennünket is. Első elemibe Abán jártam, negyedikbe Jánoshalmán, de voltam Mélykúton, Kalocsán, Mezőkövesden, Isztiméren, Guttamásin, Nagykapornakon s nem tudom, még hol. Huszonhat falusi templom és kápolna falai és kupolái kaptak apámtól barokkos festményeket al fresco, vagy al secco.
Szerette a betűt. Írta, írta, írta a naplóit, ezek később nagyrészt megsemmisültek, olvasott, megvette a Magyar Könyvtár és az Olcsó Könyvtár sorozatának remek kötetkéit, a Stampfel-féle tudományos zseb-könyvtárt, gyűjtötte a Pesti Napló könyveit, előfizetője volt a lapnak, öt évesen abból tanultam meg olvasni. Zöld vászonnal takart polcáról emeltem le a fehér vászonba kötött Ady összest, gyakran énekelte a "Tengerpart, alkony, kis hotelszobá"-t. De ott volt Bölsche "A szerelem az élők világában" és az öt kötetes millenniumi magyar történelem is.
Figyeltem, hogyan borotválkozik, vidékről órákig szopható cukrot hozott, a padláson megmutatta, hogyan kell festéket tömi, angyalfejet aranyozni, megmutatta Doré eredeti illusztrációit a Bibliához. Néha megvert, néha egy festményhez modellnek állított.
Tizenöt évesen hazafelé mentem az iskolából, utcai pajtásokkal találkoztam, azt mondták, siessek, mert összeesett. Agyműtét következett Pesten, aztán a haláláról szóló távirat. Temetésén, a koporsó üvegén át megnéztem az arcát. A cigányzenekar a "Lehullott a rezgőnyárfa..." kezdetű dalt játszotta. Megállíthatatlanul zokogtam.
Anyám nem tudott eltartani, Gyula bácsihoz kerültem. Három évig, az érettségiig éltem ott példás rendben, fegyelemben és szegénységben. Reggeli egy bögre tea, egy szelet szalonna.
Pestre, már tekintetes úrként, a családi emlékeket, hazafias és magyar nótákat, a betű és könyvek szeretetét, ellenzékiséget, Gyula bácsinak a szovjet forradalomról mesélt emlékeit hurcoltam magammal. Ott volt hadifogoly, harcolt a vörösök oldalán.
Munkahelyemen találkoztam valakivel, később kiderült róla, hogy illegális párttag, tanácsokat, felvilágosításokat, Pozsonyban és Párizsban megjelent könyveket kaptam tőle. Ötvenhétben géppisztolyos munkásőrként vitánk végén rám emelte a fegyvert, de akkor még tüntetni küldött a németek ellen. Kitűztem a Petőfi jelvényt, tüntettem, Major Tamás és Gobbi Hilda szavalatait hallgattam. "Hogy ne legyünk német gyarmat..."
Negyvenötben beléptem a kommunista pártba. Verseim kezdtek megjelenni, ismertté váltam, barátokat és ellenségeket szereztem, része lettem a mozgalomnak, cselekedtem, hittem és csak lassan és szorongva figyeltem fel az elvek, eszmények, szavak és a valóság ellentéteire.
Nagy Imre parlamenti beszéde felszabadított, a híressé és vitatottá vált "Nyírségi napló"-t ennek szellemében írtam. Az írószövetségi lázadás folytatásaként felszólaltam a Petőfi Kör vitáin.
A sajtóvitán, 1956. június 27-én, már éjfél után, az ország helyzetéről beszéltem. Előveszem, ide másolom felszólalásom fontosnak és ma is időszerűnek tartott részét.
"Kicsiny és szegény nép vagyunk. Fájdalmas hibákkal és nehéz küzdelmekkel teli történelmünkben nem tudtuk megszerezni azt az előfeltételt, amely a kis népeket is képessé teszi, hogy nemcsak kiemelkedő egyedeikben, hanem tömegükben az emberi haladás élén járjanak. Voltak lángoló, dicsőséges pillanataink, de ezeknek fénye csak még komorabbnak mutatta a körülöttünk gomolygó évek sötétségét. Jártunk már Európa élén, de annál nehezebb volt elviselni nyomasztó elmaradottságunkat. Vannak halhatatlan költőink és hőseink, de sorsuk és életútjuk mindig arra figyelmeztet bennünket, hogy hányan zuhantak vissza a mélységbe, hogy hány tehetség, hány nagyra törő egyéniség pusztulhatott el számon kívül maradtan és hogy hány jó ész lett vaddá, hogy nem művelték, hogy jobban nem nevelték. A Hortobágy poétájának sorsa nem az elkeseredett költő nyomasztó látomása, hanem évszázadok mulasztásait feltáró vízió.
Gazdag és nagy nemzetek és népek, amelyek megjárták az emberi fejlődés nagy állomásait, könnyelműbbek lehetnek nálunk, többet kísérletezhetnek, keresve a társadalom javát, mint mi. Akinek többje van, az néha pazarolhat is, mi ezt nem tehetjük. Szegény és kicsi nép vagyunk és a nép részének lenni, gondolkozni és előre törni itt nálunk tízszeres felelősséget jelent és a szocialista nálunk százszoros felelősséget hordoz a vállán. Nem dobhatunk ki számlálatlan milliókat és milliárdokat az ablakon, mert nálunk minden fillér tízszer többet ér. Nem nyomhatunk el egyetlen jószándékú gondolatot, nem törhetünk derékba egyetlen tehetséget sem, mert nálunk minden gondolatra és minden tehetségre százszor nagyobb szükség van. A mi felelősségünk a nép sorsáért felmérhetetlen. Joggal követel tőlünk sokat a szabolcsi, a Fejér megyei paraszt, joggal követel többet az Egyesült Izzóban dolgozó ifjúmunkás leány, vagy a Csepelen dolgozó esztergályos, a borsodi tanító, vagy Budapesten az egyetemi tanár, nem bukhatunk meg szüleink és testvéreink előtt. Felelőtlen vita, felelőtlen harcok, felelőtlen kötélhúzás és felelőtlen kísérletezés nálunk megengedhetetlen. Nem pazarolhatunk anyagot és pénzt, nem pazarolhatunk emberséget, hitet, akaratot és bizalmat."
Ezeket mondtam. Őseim súgtak.
Talán ma sem tudnék mást mondani.
Újvidék fölött, a Duna túlsó oldalán emelkedik Pétervárad régi erődje. Nincsenek tornyai, téglából, kőből, földből rakott épülettömeg, amely valamikor 10-15 ezer katonának adott szállást, és nagy szerepet játszott a déli határok védelmében.
Néhány éve arra jártam. Manapság idegenforgalmi nevezetesség az erőd, múzeummal, Tito emlékét őrző táblával, kitűnő étteremmel. Kószáltam, bámészkodtam öreg falak, sáncok, céljukat vesztett épületek között. Sohasem jártam ott, egyszercsak mégis felismertem a kazamatákat.
Apám 1904. február elsején kezdte börtönbüntetését Péterváradon. Huszonnégy éves volt, rendes katonaidejét töltötte, már le kellett volna szerelnie, de az események az erőd kazamatáiba sodorták.
Három dokumentumot őrzök apám börtönéveiből.
Az első egy kis imakönyv. Üres oldalakat fűzött bele, naptárt rajzolt rájuk, naplót vezetett. Előrelátóan 1907 áprilisáig készítette el a naptárt, akkor járt volna le a büntetése.
A naplóírást ott kezdte, de élete végéig nem szokott le róla. A füzeteket fehér csomagolópapírból hajtogatta, összefűzte. Vékony, nagyon hegyes tustollal írt, gondosan formált betűkkel. A papír egyik oldala sima volt, a másik egyenetlen. Én nem tudtam erre a papírra írni, a toll szálat húzott, maszatolt, fröcskölt.
Nem tudom, mit akarhatott apám a naplóival. Nem olvasgatta őket, nem idézte belőlük a múltját. Ha az egyik megtelt, felvitte könyvtárszobánkba, a padlásra, ahova nemzedékek hordták a könyveket, újságokat, folyóiratokat. Apám naplóinak nagy része a háború alatt elkallódott.
A péterváradi papírok megmaradtak.
Követni lehet belőlük a sáncfogság mindennapjait.
"Büntetésem második évének első napja - írta 1905. február elsején -, kijöttem az egyes cellából, vissza a kazamatába. E hónapban folyamatosan dolgoztam a festésben, a főhadnagynak képeket festettem és a címerét... Híresztelik, hogy a sáncmunkák a jövő hónapban, esetleg áprilisban megkezdődnek... Főhadnagyunk, aki nekem sok munkát hozott és azok végeztével 20 korona borravalót ígért, az őrültség örvényének a szélén van. Isten irgalmazzon neki. Jó fiú volt, a légynek sem ártott... Itt volt a generális. Nem tudom, mi lelte, hogy tőlem megkérdezte, mennyi időm van még hátra. Büntetésemből a tizenharmadik hónap elmúlt. Hála Istennek."
A napok mellé írt jelekből kiderül, hogy egész hónapot töltött az egyesben, a bokáján nagy vasgolyóval, amelyet lerajzolt, ahogy a cellát, a cella kulcsát, a vasrácsos ablakot, a kazamatákat is.
A rajzok egy kis könyvecskében vannak. Első oldalán gót betűs német ajánlás. Berger, a "profoss" vagyis a börtönőr adta "für Maler Kuczka" vázlatozáshoz, mivel ő is tudta, hogy apám festőnek készül. Portrét vagy szentképet kaphatott érte. A vázlatkönyv nem telt be Péterváradon, apám mindenhová magával vitte, rajzolt bele Münchenben, Rómában, Nagybányán, a fronton, hadifogságban, Asinara szigetén.
Évenként három hónapot az egyesben - magánzárkában - töltött, harminchat napot böjtölve - étlen-szomjan - és kemény fekhelyen. Társaihoz képest mégis kedvező helyzetben volt. Festett. Őrök és tisztek szívesen vették, ha kifestette lakásukat, rajzot vagy portrét készített róluk. De festett történelmi képeket, szentképeket, csatajeleneteket, tájképeket is. Néha pénzt is kapott értük. A profoss ki is használta. Dolgoztatta, a képeket eladta, aztán egy nap áthelyezték. Búcsú nélkül ment el, pedig megígérte, hogy ad apámnak néhány forintot útiköltségre szabaduláskor.
Feljegyzésre méltó esemény mindig akadt a sáncfogságban is. Robinson naplójára emlékeztetnek a naptár szövegei. Szuronyos katonák templomba kísérték. Az egyik kapitány kínainak nevezte, mert nem válaszolt neki németül. Egyik rabnak elengedtek hat hónapot. A generális megkínálta egy pohár borral. Kezébe került egy régi újság, amelyben róla írtak. Megbetegszik. Kegyelmi kérvényt ad be. Elküldik a kérvényt. Várja a választ. Mindenszentek napján kimehetett a temetőbe. Könyvet rendel. Levelet kap. Mennek a napok.
"Aki nem volt még bezárva - írja 1906 decemberében -, biz az nem fogja fel, mit tesz az 700 napot letölteni ily szomorú helyzetben..."
Nyelvkönyveket kér, szorgalmasan tanul. Olaszokkal ismerkedik össze a börtönben, beszélget velük, tanul tőlük. Az egyiket lefesti, hogy képet küldhessen magáról a családjának. A Monarchia minden nemzetisége képviselve van Péterváradon, osztrák őrök és tisztek parancsnoksága alatt.
A naptár utolsó bejegyzése 1906 márciusában:
"26-án, e hónapban a harmadik böjt. A kegyelem még nincs, soká késik..."
Családi legendáink közé tartozik, hogy a "bileki eset" miatt bebörtönzöttek érdekében megmozdult az ország, és kegyelmet követelt. Még Blaha Lujza is szerepel a legendában. Amikor Ferenc József színházba ment, megnézni a csodált színésznőt, a darab közepén Blaha Lujza letérdelt, a császári páholy felé fordult és kegyelmet kért a bileki bakáknak.
Apám semmit sem tudott a külvilágról. Levelet előbb kéthavonként, aztán havonként kapott és írt. A levélírók tudták, hogy a börtönben cenzúra van, szövegeik ezért óvatosak, homályosak, még szenteskedők is. Néhány levél azonban kicsúszott az ellenőrzés alól. Apám minden levelét egy füzetbe másolta, és a korabeli börtönviszonyokra, vagy az ő naivságára jellemző, hogy az egyik szöveg fölé odaírta: "E levél tiltott úton ment." Egy másik levél végén ez a fura mondat áll: "Kotáz zoht nem notutt otlitnátuim gemketé stissimes melev el!" Apám nyilván azt hitte, hogy "titkosírását" nem tudnák megfejteni a börtön cenzorai.
A leveleket családtagok, barátok, katonatársak írták.
Nagyapám öreg volt már, nehezen ment neki a munka, fiai katonáskodtak, lányai támogatták. Anna - nekem Nina néni - a kékfestőgyárba járt, Mária - nekem Marcsa néni - egy grófi családnál volt cseléd. Az öregek panaszkodtak, féltek. Mi lesz a család becsületével, ha a fiúk börtönben van? Apám időnként húsz koronát hazaküldött. Napi 15 krajcáros keresetéből takarította meg.
Barátai másként vélekedtek a becsületről.
"Elcsuktak, édes Mihályom - írta egyikük -, midőn meghallottam, nem jött ajkamra szó... Nem akartam hinni, hogy bűnt követtél el, sem hogy ilyen borzasztó büntetést szabtak rád... Hallottam azt a galádságot, hogy szigorított börtönnel és szegény koszttal gyötörnek. Biz ez komiszság, mert ha lelkedet megbénítják is, tested épségéhez nincs joguk... Reménykedünk, hogy helyzeted megjavul, mert amint mondják, ezt az ítéletet a legfelsőbb bíróság megmásíthatja, s bizonyára nem mint felségsértést fogják mérlegelni tettedet, hanem a rendszabályok áthágásáért néhány hónapi fegyházat mérnek rád..."
"Nem akarok ítéletet mondani - írta egy másik jó barát -, csak véleményt az esetedről. Összeütközésbe kerültél egy szervezettel, s az megbüntetett érte szigorúbban, mint az emberi érzés, az igazság és a jogosság megengedte volna. De nézzük az esetet másik oldalról is. A vétség viszonylagos, volt idő, midőn a mai erények véteknek, a vétkek erényeknek tekintettek. A különböző társadalmi és politikai körök különbözőképpen mérnek. Kárhoztatják a lopót, a csenőt, akit a kényszer visz mások javainak eltulajdonítására, de nem szólják meg a hatalmasat, a nagyot, aki rendszeres zsákmánylást űz... Mi az erkölcsi eszmék szemüvegén át nézzük esetedet, s nem látunk erkölcsi szennyet, nem kárhoztatunk, jóravalóságodat elismerjük, s várjuk a pillanatot, amely ismét ölelő karunkba vezet..."
Egyik katonatársa - egyébként a per enyhébben büntetett résztvevője - kiszabadult, s beszámolt otthoni élményeiről. "Hála istennek - írta -, nagyon jól érzem magam a civil életben. Ha találkozok valami ismerőssel, az mind téged kérdez, sajnálatát fejezi ki irántad, tehát nem úgy van, ahogy ott, az áristomban, mi gondoltuk, hogy ujjal mutogatnak majd ránk a fehérváriak, sőt ellenkezőleg, úgy nyilatkoznak, hogy miránk nézve ez dicső."
Bűneiket a közvélemény nem ítélte el, bátor, politikai cselekedetnek tartotta. Az ország forrongott, a nemzetiségi problémák, a pártok vitái, a magyar vezényleti nyelv követelése, az agrármozgalmak, a szervezkedő munkásság, a parlamenti véderővita és obstrukció, majd a ház feloszlatása izgatott légkört teremtettek. Minden esemény felkavarta az indulatokat. A "bileki eset" is, amelynek apám egyik fővádlottja volt.
Bilek hírhedt hely volt a század elején. Ez a vegyes lakosságú hercegovinai kisváros fontos stratégiai pont lehetett, mert erős helyőrséggel rakták meg, elsősorban magyar ezredekkel. A vezényleti nyelv német, magyarul énekelni sem szabad. 1903 júliusában egy hadgyakorlaton az ott állomásozó komáromi ezred 2. zászlóaljának 912 emberéből 700 kidőlt, 15 meghalt. Harminchét fokos hőségben kellett Trebinjéből Bilekbe menetelniük. Felháborodás söpört végig az országon, az újságok tele voltak a "halálmars" ügyével, vizsgálatot kellett indítani, parancsnokokat leváltani.
A "halálmarsról" apám és bajtársai mindent tudtak, látták az esetet. Később az újságok az ő ügyüket összekapcsolták a hadgyakorlattal, pedig nem volt hozzá közük. Lázadásban és felségsértésben voltak vétkesek.
Családunkban eleven hagyomány volt a német-, valójában az osztrákellenesség. Ötéves koromban már én is szidtam a németet. Apám érzései elevenebbek voltak. Közelebb volt hozzá a szabadságharc, nagyapját, az én dédapámat, 49-ben, a Gotterhalte hangjai mellett, a Neugebaudéban kivégezték az osztrákok. Nem szerette a katonaságot, annak sem örült, hogy nem szerelték le, s nem engedték haza szabadságra. Persze a többiekkel is ez volt a helyzet.
Megkérdezték a tisztjüket. A tiszt a bileki kaszárnya kétfejű sasára mutatott, és azt mondta, hogy akkor mehetnek haza, ha az a sas felrepül onnan.
Ezzel kezdődött az ügy 1903 karácsonyán.
A kétfejű, fekete sas lerepült a kaszárnya tetejéről.
Apám börtönleveleiből rekonstruálhatók az események, s az, hogy mit gondolt róluk a huszonnégy éves fehérvári fiatalember, tanult foglalkozása szerint szobafestő.
"A bírói ítéletről csak annyit jegyzek meg - írta apjának -, hogy az én jellememen nem esett mocsok. Az ítélet nagyon erős, én a jövőmet, azaz mindenemet elvesztettem általa. Legjobban az fáj, kedves szüleim, hogy maguknak nem tudom visszaszolgálni, amennyi jót nekem tettek... A rabélethez is hozzászokik az ember... Csak arra kérem az Istent, hogy az egészségem hagyja meg, mert ezekben a hideg kazamatákban hamar betegséget lehet kapni, s meghalni itt, a szülőföldemtől távol, nem szeretnék, mert itt úgy temetik el az embert, mint a dögöt..."
Barátjának írt levelében már másképpen fogalmazott.
"A vizsgálatról és ítéletről elég, ha annyit jegyzek meg, hogy nagyobbára az újságoknak köszönhetem a szigorú ítéletet, mert ők mindenben a botrányt keresik. Maga az auditor megmondta, hogy nincs szükség vallomásra, ők az újságokból mindent tudnak. De annyit mondhatok, hogy sem gyávaság, sem szennyfolt nem maradt rajtam a vizsgálatnál. Nem akartam a névnek, amelyet kívülem más is viselt, a szégyenére lenni."
Lázadás, felségsértés, levert kétfejű sas, törökök, szerbek, bosnyákok, árulók, hősök - messziről nézve elég egy romantikus regényhez. A valóság szárazabb volt. És színesebb.
Börtönbüntetésének végén, egy levélben, apám összefoglalta a történteket.
"Halljad az esetet - írta Eötvös-kollégista barátjának Pestre -, amint én tudom, s azt is, amit tettem. Mindig szomorúan hallgattam a százbeliek panaszait, hogy nem mehetnek szabadságra, és a menázsielvonást is. Az élelem elvonása a generális műve volt, aki úgy nyilatkozott a tisztek előtt, hogy ha a magyarok nem fizetnek adót, akkor ne is egyenek a katona fiaik. Nem volt összebeszélés, de egy akaraton voltunk, hogy tiltakozzunk az igazságtalanság ellen. Egyik legénységi szobából egyszer csak kihallatszott a nóta, a mi édes apánk nótája, később pedig az egész láger falai visszhangozták.
Karácsonyi ünnepek voltak, az egész legénység dienstfrei, kint a városban, Alt-Bileken, utcán, kávéházban csak a Kossuth-nóta hangzott. A tisztek bedugták a fülüket, a szolgálattevő tiszt elbújt a szobájába, nem akarták meghallani azt sem, amikor kétszázan, az osztrákokat abcúgolva bevonultunk a lágerbe. Minden századnál megbomlott a rend, az öregek csapatostul mentek raportra, hazabocsátást kértek.
Megállapodtunk, hogy újévkor minden százbeli a fegyvert leteszi, és megtagadja a három éven felüli szolgálatot. Ki volt jól csinálva, de mi terveztünk és az Isten végzett. Huszonhatodikán a városban voltunk és láttuk, hogy az alezredes és regimentorvos a Werk 2. erődítmény felé megy, mert ott fellázadt a legénység, és a hadnagyot kikergette a várból. Lestük, ahogy lóháton nyargalnak a hegygerincen, aztán láttuk, hogy beengedték őket.
Elmentünk M. barátommal az egyik mulatóhelyre, mindenki a Kossuth-nótát danolta. Egyik frajter gúnyos megjegyzést tett Kossuthra, ez minden vért a fejembe kergetett. Jól lehordtam, dolgozott bennem a piros dalmát bor is, midőn egyszer feltekintve, a császár képén akadt meg a szemem. Mit tagadjam, felháborodtam, és a képek a falról letisztultak, de a képeken levő alakok szemét én nem szurkáltam ki. Én azt mondtam, hogy bort igyon, ne magyar vért... Nem tagadom, ittasak voltunk.
Mikor a láger felé mentünk, éktelenül danolva, megerősített patrul jött szembe, egy hadnagy vezette, de nem szólt egy szót se, elment mellettünk. Utána lekanyarodtuk a bileki lányok felé, ahol a magyar zongoramester elverte a nótánkat újra és újra.
A lágerbe ünnepiesen vonultunk be, a fene se bántott bennünket, pedig ugyancsak kurjongattunk, a kantinból pedig kidobtunk egy fiatal hadnagyot, aki kémpofával utánunk leskelődött.
Másnap reggel a kapitányom hívatott, kiküldött a városba, egy másik kapitány lakására dolgozni. Pedig minden frájternek raportra kellett állni, a képek esete miatt, mert a korcsmában leírták személyünket és rangunkat. Örültem a parancsnak, két emberrel gyorsan kimentem a lágerből, ami nem volt szép tőlem, mert vittem az irhámat a veszedelemből.
Dolgozgattunk. Délben jött a napos káplár, hogy azonnal a generális elé. Felcihelődtem, közben a napos káplár eltűnt. Talán kicsinálták, hogy menjek át Montenegróba...
Az úton már kocsi jött értem, egy őrmester vitt a generális elé, jelentkeztem, erre németül megkérdezte, hogy ott voltam-e a korcsmai jelenetnél. Erre azt mondtam, hogy magyarul beszéljen velem, mert magyar vagyok és a mellemre ütöttem. Két bajtárs azonnal szuronyok közé fogott és az egyesbe vitt. Jöttek a többiek is, mert a raportnál az ablakban, egy tiszt mellett, ott volt a korcsmai kellnernica és mindenkit megmutatott.
Másnap délutánra mindenkit kihallgattak, összeállítottak bennünket, egy cseh őrmester összekötözte a kezünket, és elindítottak Trebinjébe..."
A levél itt megszakad, apám sohasem fejezte be, nem küldte el a címzettnek. Büntetését harmadolták, kiszabadult, de a sáncfogság élete végéig elkísérte. Mikor a világháború kitört, az elsők között kellett a frontra mennie.
Mit akarhattam Olaszországtól? Tétován mászkáltam az utcákon, befelé hallgatóztam, a jelzések mozgattak, elindítottak a zöld "avanti" betűk, megállítottak a piros lámpák.
Kitartó, már-már kínzó, konok utazási vágyamat egy emlékkel próbáltam magyarázni. Tavaly, átutazóban, Velencében, a Szent Márk tér árkádja alatt, az egyik boltocska kirakatában faragott kagylót láttam, nem volt pénzem, nem tudtam megvenni, most megkeresem.
Alkalmat a trieszti science fiction filmfesztivál adott, meghívtak a rendezők, vállalták a szállást és ellátást, a magyaroknak csak az útlevélről és némi költőpénzről kellett gondoskodni. Velence nincs messze Trieszttől, még segítségre is számíthatok, lakik barátom a városban.
Crisi, crisi... A "válság" szó minduntalan belecirpel, felrikolt a tévébemondók, riporterek, kommentátorok szövegébe. Négy-öt csatornán áradnak a színes képek a válság jeleiről, az új kormányról, a pártok állásfoglalásáról a Hotel Jolly méregdrága szobácskájába.
Kint, a trieszti utcákon, nagy a forgalom, amerikai turisták, jugoszláv vásárlók tolonganak, de rebesgetik, hogy a jugoszláv kormány korlátozza a dínár kivitelét. A kikötő üres, csak halászbárkák, motorcsónakok ringanak a szivárványos vizen, nincs hajójárat Velencébe.
Egyik nap nem kaptunk reggelit a szállodában. A recepcióban vállat vontak: sciopero... Sztrájk. Egy másik napon nagy tüntetés az utcán, dobok ütemére vonul a menet, széles transzparenseken együttérzésükről biztosítják a felvonulók valamelyik gyár sztrájkoló dolgozóit.
Velencében gyászkeretes plakátok tudatják, hogy a terroristák megölték az egyik kereszténydemokrata képviselőt és tiltakozó tüntetésre hívnak. A kommunista plakát az "új barbárság" elleni tiltakozásra szólít. Elgondolkozom, töröm a fejem. Hogyan lehet tüntetni a csatornák városában? Utat törni a kanyargós utcákon a külföldiek áradatában? Felvonulni vaporettókon, motorcsónakokon, gondolákon?
Éjszaka meglepő filmet sugároz a televízió. Csak a történet végét, a csúcspontját kapom el. Tábornokok és ejtőernyősök puccsot rendeznek Olaszországban. Ropognak a géppisztolyok, a vállalkozást csak azért sikerül leverni, mert néhány percet késnek. Tévén akarják bemondatni a fordulatot, de az adásnak már vége. Nincs tévé, nincs puccs.
Visszatér a hír a tőzsde bezárásáról. Felfelé kúszó vonalak mutatják a dollár és az arany árának emelkedését. És ezzel a líra elértéktelenedését, árfolyamának csökkenését. Pénzemberek a bíróság előtt, újabb letartóztatások P2 páholy ügyben. Az operatőr hosszan időzik az üres tőzsdén, néma telefonokon, üres folyosókon. Aztán meghökkentő képsor a kommentátor szövege alatt. Őrjöngő tömeg, a nagy tőzsdekrach New Yorkban, a gazdasági válság képei. És egy másik hasonlat. Csatatér az első világháborúból. Kopár, sziklás terep. Rohanó, szuronyt szegező katonák. Robbanások, fekete füst száll az ég felé. Az egyik katona eldobja a puskáját, felugrik, bukfencet vet. A kép itt megmerevedik és eltűnik. Kemény hasonlat. A kommentátor tovább beszél.
Az a háborús képsor a Doberdón készülhetett.
Vetítés után a legközelebbi újságárusnál megvettem Friuli-Venezia Giulia turistatérképét. Először Doberdót kerestem meg benne.
Az útmutató keveset mond a faluról. Lakosa 1400 személy, Goriziától 15 kilométer, közelében, a jugoszláv határ mellett van a kicsiny Doberdo-tó, amelynek vizét földalatti források táplálják. A középkorban Gorizia grófsághoz tartozott, 1947 óta a trieszti tartomány része.
Ennyi az egész.
A tóra két helyről is emlékeztem. Szabó László "Doberdo, Isonzo, Tirol" című könyvéből és apám háborús naplójából.
Trieszttől Duino húszegynéhány kilométer, itt térünk rá a Monfalconéba vezető útra.
Három térképet figyelek. Szabó László gondosan lerajzolta nekem az Isonzó-csaták legfontosabb pontjait, kölcsönadta az 1866-os osztrák-olasz háború áttekintési térképét, és itt van az autótérkép.
Szürke sziklák, dimbes-dombos terep, itt-ott egy bokor, gyér fű. Tudom, hogy butaság, mégis a háború nyomait keresem. De sehol semmi. Felvonulási terület lehetett annak idején. Most egymást keresztező széles utak, sztrádák futnak nyugatnak, délnek, északnak. Távolról dörögnek az ágyúk.
Nem, nem dörögnek. Csak dörögtek. Abban a ködös, feledésre ítélt valamiben, széttört puskák, rozsdásodó repeszek, felfordult szekerek, légnyomásos tüzérhadnagyok, széttépett gyalogosok, koszos ruhafoszlányok, átlőtt szentképek, kopott vitézségi érmek, letakart hullák, búcsúcsókok, mankók és gázgránátok elmosódó örvényében, amit az első világháborúnak nevezünk.
Monfalcone után északra kanyarodik az út. A táblákon ismerős történelmi nevek: Gorizia, Redipuglia, Marcottini, M. San Michele, Monte Dei Sei Busi. Gyerekkor, népdalok. Ez itt mind Doberdo.
Befordulunk a dombokra vezető földútra. Kanyargunk, emelkedünk, éles sziklák, vörösszínű talaj, poros füvek, nagy a meleg, legalább 30-32 fok. Jobboldalt gyatra kis erdőcske, még árnyéka sincs, de épületek rejtőznek mögötte. Kikövezett tér, parkolóhely, múzeumok. Az ajtók nyitva, sehol egy lélek, fényképek, fakó zászlók, térképek, gránátok, törött fegyverek a vitrinekben.
Körülnézünk, keresünk valakit, átmegyünk egy kis parkon, hengeralakú épülethez érünk. Tetején nagy bronzlapot találunk, rajta a környék domború térképe és a tizenkét isonzói csata frontvonalai. Jó magasan vagyunk, a dombormű segít a tájékozódásban. Doberdo nincs innen messze.
Amikor visszamegyünk, barátságos teremőrrel találkozunk. Könyveket, dokumentumokat szeretnénk, erre elmagyarázza, hogy merre menjünk. Nagy házat mutat a völgyben, az ott a 3. hadsereg háza, a snack bár pénztárosánál vehetünk képeslapokat.
Földút, országút, Redipuglia. Innen lentről látjuk csak igazán, hogy hol voltunk. A domboldal, amelyen egykor az olasz gyalogosok rohamait sorra visszaverték, lefaragta a kegyelet és az építészet és egyetlen hatalmas márványlépcsővé alakította. Százezernél több katona nyugszik itt, ezer és ezer névvel borított bronztáblák fölött a kőbe vésve a "presente", vagyis a névsorolvasás "jelen" kiáltása. És hatvanezer névtelen katona.
Az emlékmű tövében futóárkok, betonállások, géppuskafészkek.
Az út másik felén a "régi temető". Magas, kerek domb, ciprusok, lépcsők, emlékművek minden fegyvernemnek a gyalogostól a vöröskeresztes nővérig és a tábori papig. És mindenütt a régi ágyúk. Még hajóágyúk is, amelyeket a tengerről hoztak ide.
A snack bárban apácák, gyerekek, turisták. Hűsítőket iszunk, levelezőlapokat, könyveket vásárolunk és kérdezzük, hogy hol a magyar temető. Eligazítanak. Ide másfél kilométer, a polgári temető mellett.
Az osztrák-magyar temető vasrácsos kapuja zárva. Gótbetűs felirat, sehol egy lélek. Bemegyünk a "civil" temetőbe, hátha segít valaki. De csak néhány hozzátartozó ápolgatja a sírokat.
Egészen hátul, a kolumbárium mellett, vaslétrát találunk, a magas téglakerítéshez támasztjuk, felmászunk rá, átnézünk a fűborította csöndbe. Egyforma szögletes kövek regimentje. Néhány nevet kibetűzünk: Kovács, Steffel, Bajusz János.
Doberdoban eltévedtünk.
Nehezen találtuk meg a falut, illetve inkább városkát, összevissza kanyarogtunk, néztük a fennsík bokrait, füveit, mielőtt felfigyeltünk volna valami furcsaságra. Elszórtan, egymástól nem nagy távolságra 8-10 méter átmérőjű kerek gödrökből fák emelték a síkság fölé lombjaikat. Különösnek hatottak sötétzöldjükkel a tompa szürkeségben. Gránittölcsérek lettek volna?
Bejártuk Doberdo utcáit, hogy lássuk a tavat.
- Hol a tó? - kérdeztük lányoktól, traktorosoktól, kapuban álldogáló asszonyoktól. Pontosan elmagyarázták, mégis kétszer elmentünk mellette, nem hittük el, hogy a nyári kisvendéglő mellett kell a tóhoz lemennünk.
Nádas, hínáros, mocsaras sekély víz, a partján néhány öreg fa, akkor is itt lehettek, kilencven-száz évesnek látszanak. Hogyan maradtak épségben? Az ösvényen szecessziós festményből lép ki két magas nő, kéz-a-kézben sétálnak. Hajuk feltornyozva, ruhájuk könnyű és földig érő, egyiküké sötétkék, a másiké lila.
Az úton parasztemberrel találkozunk. Kérdi, kik vagyunk. Amikor megtudja, a háborúról kezd beszélni. Nem láthatta, nem lehettek személyes tapasztalatai, hiszen negyven körül lehet, nyilván a helyi mondákra támaszkodik. A tavon túlra mutat. A falmeredek hegyoldalban, majdnem a tetőn, emeletes ház tapad a sziklához. Szinte megközelíthetetlen, útnak, ösvénynek, lépcsőnek nincs nyoma, sértődött, magányos, gőgös épület. Cadorna háza. Tudom Szabó László könyvéből, hogy Cadorna volt az olasz vezérkar főnöke, de 1917-ben leváltották.
Az olasz hadtörténet más falvakra, völgyekre, hegyekre emlékezik, mint a mi katonadalaink, de Cadorna valamiért fontosnak tartotta ezt a repedezett hegyoldalt, ha ide vonult vissza.
Doberdótól talán öt kilométer a Monte San Michele. A háborús emlékekben iszonyú magaslat, a valóságban kopott és kicsi, párszáz méter lehet. 111.963 olasz gyalogos esett el ezen a helyen és talán ugyanennyi a Monarchia hadseregéből. Szabadtéri múzeum a tető, az olaszok megőrizték az állásokat, lövészárkokat, víztartályokat, barlangokat, kavernákat, köztük Lukachich tábornok harcálláspontját is.
Már késő délután van, nyugtalankodni kezdek. Látni akarom Görzöt, mostani nevén Goriziát, az Isonzo-csaták fontos városát. Nyugatról közeledünk, a folyó túloldaláról, ahonnan az olaszok rohamozták a görzi hídfőt, és ahonnan végül benyomultak a városba. Vashídon megyünk át, az Isonzo itt szétterül, kavicsos zátonyok bontják szét a vizét, lustán folyik, de partjai hömpölygő áradatra emlékeztetnek.
A városban alig látszik valami az osztrák-magyar időkből, legfeljebb néhány jellegzetes ház, az utcák újak, szélesek, fényesek. Végigmegyünk a hősi halált halt Aostai Herceg utcáján, érintjük a Cadorna-utat, némi kérdezősködés, dombnak föl, dombról le, és a házak közül egy hídra érünk.
Kiszállunk.
Igen, ez az a híd, vagy később épült utódja. A folyó itt is lassú, olajzöld tükrén fehér felhők állnak, meredek partja legalább nyolc méter. A hídfőnél üres ház rozoga deszkakerítéssel, odébb zöldség- és gyümölcskereskedés. Nem messzire zöld dombsor magasodik, kúpalakú magaslatok, róluk védték a görzi hídfőt, míg tudták, visszaverték az olasz rohamokat 1916. augusztus 8-ig, amikor a védelem összeomlott.
Körülnézek. Itt futhattak, itt buktak fel az üldözők tüzében, itt ugrottak a menekülés rémületében a folyóba, itt vetették hasra magukat, itt dobták el a puskát, itt emelték magasba a kezüket. Az olaszok 20.000 foglyot ejtettek, köztük volt az apám is, a székesfehérvári 69. gyalogezred 36 éves népfölkelője, civilben festő, a nagybányai iskola tagja, Olaszország és az olasz művészet szerelmese, tapasztalt frontharcos.
- Be vagyunk kerítve, beszélték az állásban a honvédek - írta naplójában apám -, nem tehetünk mást, meg kell adni magunkat... Spadoni hadnagy lehozta az állásból az embereket... A nehéz gránátok közvetlen közelbe csaptak le, büdös ekrazit füst töltötte be a völgyet... A zászlóaljparancsnokság élelmiszerraktárát felnyitották, a benne lévő élelmiszereknek nekirontottak, hordták kifelé a húskonzervet, a tiszti kétszersültet, csajkákban a rumot... Parancs jött, hogy a fegyverekből a závárzatot szedjük ki és dobjuk el... A hidat gépfegyverekkel lövik az olaszok, kaszálják a népet, Görzbe már nem lehet visszajutni...
Ezt a hidat lőtték, vagy ennek az elődjét.
Aztán a hadifogság következett. A bersaglierik összeterelték a foglyokat és elindították őket arra, a szégyen, a megkönnyebbülés, Cormons irányába. Látom, ahogy baktatnak az úton a szürke, tépett, poros katonák. Apám egy pillanatra visszanézett, de engem természetesen nem láthatott.
Két nap múlva átmentem Velencébe. Végignéztem a Szent Márk tér kis üzleteit. Kerestem a kagylót a ráfaragott mitológiai jelenettel, Vénusz születésével, vagy Héraklész valamelyik hőstettével. Az üzletet sehol sem találtam, a kirakatokban nyoma sem volt faragott kagylóknak.
Most már azt sem tudom, hogy valóban ott voltak-e?
Megsemmisült a szigetem. Elszállt, akár a füst, eltűnt a képről, fényt kapott a negatív.
Telefon csörömpölt, pronto, pronto, fáradt rendőr alkudozott, feszült fiatal hangok vallattak valakit, autókerekek csikorogtak, írógépek kattogtak s közben a sziget elveszett.
Apai örökségemet gyászolom. Perché ridete voi? Atlantisz elsüllyedt, de nem semmisült meg, a Boldog Szigetek is megmaradtak, ott vannak valahol a látóhatáron túl.
Görzben kezdődött, vagyis Goriziában. 1916. augusztus nyolcadikán pergőtüzet zúdítottak az állásokra az olaszok. Rettenetes zűrzavarban omlott össze a front első vonala. Eltűntek a tisztek. Kovács alezredes megsebesült. Megsebesült az adjutánsa Hlatky főhadnagy is. Kiderült, hogy a 11. századot Kasper századossal együtt még tegnap elfogták az olaszok. A 10. századból, amely vissza akart húzódni az alpontei hídon, alig maradt valaki, Spadoni hadnagy elmondta, hogy egy tucat olasz gépfegyver kaszálta a menekülőket. A futóárkokban mindenki elvesztette a fejét. A hidakon nem lehetett átmenni a városba, az itt lévő állásokat nem lehetett tovább tartani. Parancs jött, hogy a fegyverekből a závárzatokat szedjük ki és dobjuk el. A katonák betörtek a kavernába, szétverték a rumoshordókat, csajkából itták a rumot, szuronnyal feszítették szét a konzerves ládákat.
Apám mesélte így a történetet, le is írta, részletesen, aprólékosan, bolhányi betűkkel, csomagolópapírból összefűzött noteszének lapjaira. Őt idézem.
Ezt értük el tehát majd huszonöt hónapi rettenetes háború után, hogy feláldoznak tán egy szerencsétlen rendelkezésnek, tán egy feljebbvaló hanyagsága folytán részesülünk annyi dicsőséges és szenvedéses küszködés után dicstelen olasz fogságban.
Feljegyzései megőrizték a fogságba esés pillanatát is.
"Én a tömeg hátuljánál futottam szorongatván az eléggé nehéz holmit, amitől megválni semmi áron sem akartam. Kezeimet - mivelhogy mindegyikben tartottam valamit - felemelni nem tudtam, és mivel igen gyenge is voltam, nemcsak az izgalmak, de a régebbi betegségem miatt, hát a csapatnak a legvégén kullogtam és futottam, ahogy erőmből tellett. E vad zavarban balról alig 8-10 lépésnyi távolságról egy sovány, vörösképű olasz katona rámszegezett puskacsővel futott felém, vadul kiabálva valamit. Én féloldalt vetettem a fejem és tán a helyzet groteszksége, vagy az alak élclapba illősége felett elmosolyodtam magamat. Ez hatott. A bősz vadállat szintén elvigyorogta magát és fegyverét pihenőbe vette."
Az olaszok összeterelték a foglyokat, sorokba állították őket. Nemcsak magyarok voltak köztük, hanem dalmátok és románok is. "Ezek a szerencsétlenek talán ijedtségből, talán szívből "evvivákat" kiáltoztak az olaszokkal. Mintha csak felelet jött volna a gyáva tettre, Sabotino felől két gránát csapott a közelbe, mire a kezek még jobban kinyúltak, a fehér rongyok megsokasodtak a levegőben, és azután a mi tüzérségünk többé nem lőtt mi reánk. Bizonyára észrevettek bennünket a megfigyelőink..."
A foglyokat a kísérők körbevezették a fronton, megmutogatták őket mind a két oldalon. "Azt gondolták elérni az olaszok, hogy a mieink lehangolódnak, viszont az övéikbe bátorságot és lelkesedést öntenek."
Mocsaras mezőkön, falvakon, városokon vezették át őket, a levegőben az olasz megfigyelő ezüst szivarok látszottak. Így jutottak el Cormonsba, amelyet Görz elfoglalásának örömére fellobogóztak és felvirágoztak. Az utcák, az ablakok, a kapualjak tele voltak nőkkel.
Az események leírásában itt néhány hónapos hézag következik. Okát nem ismerem. A péterváradi börtönévektől kezdődően apám folyamatosan és csökönyösen naplót írt. Eleinte szabályos előjegyzési naptárakba, később kis füzetekbe, amelyeket maga hajtogatott és fűzött össze, utolsó éveiben fehér csomagolópapírra hegyes tustollal. Ezeknek a füzeteknek nagyobbik része elveszett a költözködésekben, és a második világháborúban. Egyiket-másikat valószínűleg családi szemérmek, vagy veszekedések tüntették el. Nem tudom, mit akarhatott ezekkel a naplókkal. Életét akarta megörökíteni, vagy üzenni kívánt a jövőnek? Úgy emlékszem, hogy sohasem vette elő őket, nem böngészte a megsárgult papírlapokat.
Feltételezem, hogy megírta útjukat a szigetre. Ez a rész azonban elveszett. Fennmaradt egy levele, amelyet 1916. november 5-én már a szigetről keltezett. Valahogyan tehát odajutottak. Térkép után a Velence-Padova-Ferrara-Bologna-Firenze-Livorno útvonal látszik valószínűnek. De lehet, hogy Genovába vitték és ott szállították őket hajóra. A tengerpartot valamelyik nagy kikötőnél mindenképpen elérték. Elképzelhető, hogy valamikor szeptemberben, vagy októberben keltek át a vizen. Hajlamos vagyok azt hinni, hogy jó idejük volt, enni is rendesen kaptak - akkoriban még betartották a hadifoglyokra vonatkozó egyezményeket -, s a kopott bakák már tudták, hogy nem végzik ki és nem eszik meg őket. Milyennek láthatták a Földközi tengert? Zűrzavarból, életveszélyből hirtelen olyan helyre kerültek, amilyenről korábban még álmodni sem mertek. Apám világlátott ember volt, de korábban még ő sem utazott soha a tengeren.
Valószínű az is, hogy a frontoktól távol eső falvakban és városokban az olaszok is másképpen néztek a fejüket lógató hadifoglyokat. Talán citromot és narancsot dobáltak nekik, kenyeret meg cigarettát nyomtak a markukba. A kísérő carabinierik nyugodtabbak és elnézőbbek lehettek, a lányok sem nevették ki a szerencsétlen foglyokat.
Olasz tudása gyorsan tekintélyt szerezhetett apámnak. Bajtársai már a fronton is tisztelték, bácsinak meg képíró úrnak szólították, hiszen harmincöt évével öregnek, huszonöt fronthónapjával tapasztalt katonának számított. A háború kitörésekor azonnal behívták, nyilvántartó lapján ott lehettek a bileki lázadás és az érte kapott börtönbüntetés adatai. Rangot soha nem kapott, kitüntetést is csak egyszer, egy másodosztályú vitézségi érmet, mert egy vízbeesett bajtársának megmentette az életét.
A foglyokkal és kísérőkkel zsúfolt hajó bármikor indulhatott, de én úgy képzelem, hogy késő délután kezdtek el pöfögni a gépek. Egész éjszaka szántották a tengert. Apám hajnalban fölkelt és a fedélzetre ment. Gyönyörű napkeltét kívánok neki, látom, ahogy a korlátnak támaszkodva nézi a csillogó vizet, a fehér habot a hajó nyomában. Halak ugranak ki a vízből, a gép duruzsol, a carabinierik ásítoznak. Az ég felhőtlen, a víz csodálatosan zöld, apám cigarettát kér az egyik matróztól, megkapja, rágyújt, boldog.
Déltájban hegyek bukkannak fel a láthatáron. Először a jobboldalon, aztán a baloldalon. A hajó balra tartott. A fedélzet megélénkült, parancsok röpködtek, az emberek megtapogatták batyuikat. A móló egyre közelebb jött, már látszottak a kikötő épületei, egyenruhás férfiak jöttek-mentek a parton. Az egyik házon zöld-fehér-piros zászló lengett. A hajó zökkent egy kicsit, megállt. A magyarok, nagyrészt dunántúli parasztlegények, meg székesfehérvári iparosok, pálmákat láttak és szürke, barna és vörös sziklákat.
Megérkeztek.
Akkor még nem tudták, hogy szigeten vannak. Az olasz hadvezetőségben valakinek az a zseniális gondolata támadt, hogy a szigetekre kell vinni őket, onnan nem szökhetnek, őrzésük kevesebb gondot okoz.
A parton sorakozó magyarok beleszimatoltak a levegőbe. Apám az egyik közeli bokorról letépett egy levelet, összemorzsolta, megszagolta. Babér volt.
A szigeten töltött évekről már valamivel többet tudok. Maradtak róla feljegyzések, rajzok, vázlatok abban a könyvecskében, amelyet apám egy Berger nevű professzortól, tehát a börtönőrétől, 1905-ben, a péterváradi börtönben ajándékba kapott. Emlékszem a háborúról és a hadifogságról szóló mesékre is. Apám és barátai üldögéltek az asztalnál, borozgattak és emlékeztek.
A sziget nem volt valami nagy. Később tudtam meg egy lexikonból, hogy összesen 52 négyzetkilométer az egész. Partjai sziklásak, néhol meredeken szakadnak a tengerbe. Napsütötte időben le lehetett látni a tenger fenekére, tizenöt-húsz méterre is. A magyarok a sziklákról ugráltak a vízbe, volt köztük egy, aki kitanulta a búvárúszást. Követ fogott a kezébe, talpast ugrott, a kő levitte a fenékre, onnan bukott föl fújtatva és prüszkölve. Később kagylókat és rákokat hozott a felszínre. A part más részein a sziget talaját füvek és bokrok takarták, ott régi, kövekből összerótt katonai őrházacskák álltak, de őr sohasem volt bennük. Akárhány őrnél jobban vigyázott a foglyokra a víz.
Úgy tűnik, hogy a magyarok szinte teljesen szabadon kóborolhattak a szigeten. Nagy, négy és nyolcszemélyes sátrakban laktak, eleinte semmit sem dolgoztak, csak lustálkodtak, tisztán tartották a tábort, beszélgettek, megették, amit kaptak. Feküdtek a napon, a tengerre jártak fürödni, felderítették a sziklákat és a sziklák közti barlangokat, ismerkedtek a füvekkel és a fákkal. Mirtusz is volt a szigeten, akadtak olajfák is, hogy citrom és narancs lett volna, arra nem mernék megesküdni.
Keveset tudok a sziget időjárásáról. Mivel azonban a Tirrén tenger közepén, az északi szélesség 41 fokánál, szinte pontosan Nizza és Algéria között fekszik, feltételezem, hogy éghajlata kellemes, igazán mediterrán, eső ritkán esik, a nap melegét a tenger kellemesen mérsékeli. Szúnyognak, csúszómászónak, veszedelmes ragadozónak nyoma sincs, skorpiók lehetnének, de erről apám sohasem beszélt. Az állatvilágot az őrség szolgálatában munkálkodó lovak és öszvérek, és a sziklákon tanyázó tengeri madarak, sirályok, fecskék és hasonlók képviselték.
Tavasszal a magyarok nyugtalankodni kezdtek. Nyugtalanságukat az őrség is észrevette s a parancsnok - komoly lélektani tudással - a munka felé terelte.
Kiderült, hogy a szigetnek megművelhető, jó földje van. A hadifoglyok dolgozni kezdtek. Munkájuk természetét és eredményességét két apróság bizonyítja. Az egyik a fokhagyma. Apám meséiben gyakran emlegetette, hogy azért maradtak egészségesek, mert fokhagymát termeltek és mindennap megettek egy-két gerezdet, akár az egyiptomi rabszolgák. A fokhagyma-termelésből és fogyasztásból következtetni lehet bizonyos kapcsolatokra, elosztásra, kereskedelemre. A foglyok nem Magyarországról vitték magukkal a fokhagymát, vagy a földműveléshez szükséges szerszámokat. Egy részét nyilván kapták, más részét maguk készítették. Majdnem biztos, hogy a termésből adtak őreiknek, akár ajándékba, akár cserébe.
A kereskedelemre utal a másik dokumentum is. Egy rajz.
Aláírása: Mosdó medence a szekfűs kertben.
Nyers kövekből összerakott körülbelül két méter magas falat láthatunk a rajzon. Egyenes vonalát bemélyedő fülke szakítja meg. A fülke közepén, nagyjából embermagasságban, faragott ördögfej látszik, szájában vízköpő csővel. A víz kagylóformájú, lábakon álló medencébe folyik, a lábakat etruszk szobrokra emlékeztető emberfejek díszítik. A medence fölött domborművű alakok sorakoznak, ők veszik körül a vízköpőt.
A fal előtt növények, bizonyára szekfűk.
Biztos vagyok abban, hogy a falat nem az olaszok rakták, nem ők nevelték a szekfűt, nem ők művészkedték össze a különös mosdómedencét. Korábbi jegyzetében apám megemlékezett egy fogolytársáról, dunántúli urasági kertészről, aki a növények latin nevét is tudta és mindig szívesen szóba hozta. Az ismeretlen kertész munkáját dicsérhette a szekfűsor.
De minek a hadifoglyoknak a szekfű?
Csak arra tudok gondolni, hogy eladták. A szigettel összeköttetést tartó hajók elvitték a virágot és pénzt, vagy valami mást adtak érte. Ez lehetett a sorsa azoknak a vázáknak, tálaknak, köcsögöknek is, amelyeket szintén lerajzolt apám. Korongozott munkák, nagyon nemes formájúak, még kétfülű amforák is vannak közöttük. Lehet, hogy a foglyok között volt egy fazekas. Az mindenesetre gyorsan kiderülhetett, hogy a szigeten nagyon jól formálható vörös agyag van, a korongokat aztán könnyen elkészíthette valamelyik famunkához értő mesterember.
Apám is dolgozott a fazekas műhelyben. Talált valahol egy puszpángra emlékeztető fát, annak ágaiból nagyon szép szobrászgyűrűket, kaparókat, mintázófákat faragott. Formázott egy nagy vázát, majdnem nyolcvan centiméter magasat, oldalára a fogolyélet eseményeit ábrázoló kisplasztikákat rakott. 1920-ban, amikor hazajött, az "egészségügyi táborban" az egyik parancsnok el akarta tőle venni a vázát. Apám ekkor az egészet a földhöz vágta és csak egyetlen kisplasztikát tartott meg a töredékből. Katona ül rajta a sziklás tengerparton lehajtott fejjel. A tenger hullámain meztelen, teltidomú szép nő lebeg. Vágyódás. Ezt a címet írta rá a fogoly.
Nők biztosan nem voltak a szigeten.
De a hajtótöröttek szigetein nagyon ritkán bukkannak fel nők. Gyermeki agyam ezt a hiányt természetesen nem vette észre. Hiszen Robinsonnak sem volt társa Pénteken kívül. Szebbnek láttam azt a szigetet bármely tündérkertnél. Elképzeltem sziklás partjait, a tenger átlátszó és zöld vízét, a sárga fövenyt, a csillogó kagylókat. Langyos szellő fújdogált, illatoztak a mirtuszok, a szekfűk, a babérbokrok, az elégedett foglyok esténként, a jól végzett munka után, kapával a vállukon csoportosan ballagtak hazafelé és közben vidám dalokat zengedeztek. Vagy hevertek lent a homokon, lubickoltak, nagyokat úsztak, tengeri pókokra, rákokra, polipokra vadásztak. Az őrök nem szerepeltek ebben a képben, vagy ha felbukkantak, akkor mosolyogtak és cigarettával kínálták a magyarokat, hiszen szerették őket, hiszen még a zászlójuk is ugyanazokban a színekben lobogott.
Békesség lakott a szigeten, boldogság és elégedettség, miközben távol, nagyon távol, ágyúk dörögtek, gépfegyverek kattogtak, kormányok és országok omlottak össze, a térképeket átrajzolták, forradalmak robbantak ki és fulladtak vérbe.
Mikor tudták meg a foglyok a háború végét?
Nem írta le és nem mesélte el soha a búcsúzást a szigettől, a hazautat, arról sem beszélt, hogy a hadifoglyok után mi minden maradt a tengerövezte földeken.
Úgy vélem, az egykori hadifoglyok mind meghaltak már és halott apám emlékeiből már csak én őrzöm emlékeimben a szigetet, mintha valami szép és nagy kalandra, a háború közepén megvalósított békére emlékeznék.
Ámde csörömpöltek a telefonok, pronto, pronto, fáradt rendőrtisztviselők alkudoztak ideges fiatalokkal, megindultak a nyomdagépek és az olaszoktól kapott szigetet elvették az olaszok.
Isten veled, Asinara! Eltűntél, akár a füst, a mese semmibe foszlott. A Vörös Brigádok azt követelték, hogy a hatóságok szüntessék meg Asinara szigetének börtönét.
Börtön volt a tündérsziget, Szardínia északi csücskénél, börtön a menedék.
Megnyomtam a csengőt. Az ajtó rácsa mögött kinyílt az ablak, fiatal nő nézett ki, a szobalány lehetett, megkérdezte, kit keresek. Szabó Lőrinc urat - mondtam, erre beengedett.
Beléptem.
Sejtettem-e, gondoltam-e, éreztem-e, hogy mi kezdődik, hogy ennek a belépésnek milyen következményei lesznek, hogyan formálódom, alakulok tőle, hogyan határozza meg jövőm számos lépését, tettét, olvasmányaimat, írásaimat, a világ dolgai iránti érdeklődésemet, botlásaimat, apapótló kapcsolatomat valakivel, aki legnagyobbja, vagy egyik legnagyobbja századunk költészetének?
Izgatott voltam, zavart, de megpróbáltam titkolni, komoly arccal rejtegetni feszültségemet, úgy tettem, mintha életemben mindennaposak lennének az ilyen látogatások, találkozások, közben tizenkilenc évem alatt sohasem jártam polgárinak, vagy úrinak mondható lakásban, nem étkeztem ebédlőben, nem tisztálkodtam fürdőszobában, nem aludtam hálóban, nem akasztottam kabátomat az előszoba fogasára.
A szobalány a kabátomért nyúlt, nem adtam, végül, vidékies mosollyal a száján, elvette, a fogasra akasztotta és megmutatta a dolgozószobába vezető ajtót.
Pontosan érkeztem, lent az utcán figyeltem bérmálásra kapott nikkel zsebórámat, sétáltam, lődörögtem néhány percig. Betartottam a Szabó Lőrinc diktálta útvonalat, villamos, átszállás, villamos, a megállótól jobbra bemenni az első utcán, házszám, kapu, lépcső. Később rájöttem, hogy a Törökvész útról sokkal egyszerűbben és gyorsabban elérem a Volkmann utcát, ha lemegyek a Gábor Áron úton.
Az odafelé vezető út tele volt összevissza kavargó érzelmekkel, gondolatokkal. Hogy néz rám, hogyan beszél velem? Mit fog mondani? Jóknak tartja a verseimet, vagy rosszaknak? Tehetséges vagyok? Tehetségtelen vagyok? De én tudom, hogy jókat írok, mondjon akármit. És hogyan szólítsam? Az eszembe sem jutott, hogy rám néz és egy pillanat alatt felmér, megismer, átlát rajtam, elég, ha nyakkendőtlen ingem, készen vett, csuklómat nem takaró, kissé már kopott zakómat, tejes képemen alig serkedő bajuszomat, szakállamat megpillantja. Inkább gyűrött kamasznak látszottam, mint magát eltartó, dolgozó, felnőtt férfiúnak, munkahelyemen csöndesen kinevettek, amikor érettségemet bizonyítandó, amolyan Sherlock Holmes-i pipát vettem elő és abból fújtam a füstöt.
A dolgozószoba látványától elkábultam. Könyvekkel rakott polcok, fotelok, képek, a széles ablaknál a rendetlennek látszó papírhalmokkal zsúfolt íróasztal. A kép belémvésődött, mintává vált, ha most körülnézek a szobámban, látom, hogyan akartam, próbáltam megvalósítani a mintaképet korlátoltabb lehetőségek között. Talán túlzásnak tűnik, de mintha könyvtárból, szentélyből, kovácsműhelyből olvadt volna eggyé. Mindig így gondoltam rá, így őriztem emlékeimben.
Szabó Lőrinc felém lépett, kezet nyújtott. Ing volt rajta, az orrán szemüveg, akkor, ott sötétnek látszott a szeme, később láttam csak, hogy kék. Velem egy magasságból mért végig, ennek csöndben megörültem, időnként zavart 189 centim s az, hogy a nálam alacsonyabbakhoz le kellett hajolnom, ettől tartásom később kissé görnyedtté vált.
Az történt, amit vártam. Vendéglátóm alaposan szemügyre vett, helyet mutatott a fotelben, egy asztalka mellett. Beszéd közben felemelte jobb kezét, mozgatta ujjait, néha közelebb hajolt, aztán hátrább húzódott. Így ültünk későbbi találkozásainkkor is, félfordulattal egymás felé, később azonban gyakran lemezhallgatással kezdtük, Wagnerrel, vagy Babits kántálásával.
Nem emlékszem, hogyan is emlékezhetnék az első mondatokra, kérdésekre, de a versekről nem esett szó. El kellett mondanom emlékeimet fehérvári szerepléséről, beszéltem származásomról, családomról, iskoláimról, munkámról, keresetemről, pesti lakásomról, terveimről. Elmondtam azt is, hogy a kereskedelmiben pályázatot nyertem verseimmel, de eddig nem fordultam velük senkihez, nem küldtem be a Magyar Csillaghoz sem, pedig annak előfizetője vagyok.
Olvasmányaimról kérdezett. Említettem a "Te meg a világ" kötetét, az Omár Khájjámból még idéztem is, bizonygatva, hogy ismerem a műveit. Lassan feloldódtam, jól éreztem magam a szobában, átmelegített az érdeklődése, aztán jött a kérés és vele a vizsgadrukk.
- Mutassa a verseit.
Felemeltem a fotel mellé tett aktatáskát, előhúztam a kis papírköteget a munkahelyemen gondosan legépelt szövegekkel. Miről is szóltak ezek a versek? Elképzelt, vágyott lányokról, igazában sohasem látott tündérekről, villamoson elalvó öregemberről, Dunába dobott emlékekről, az őszi levélről, amely "száraz hulla, s tűnt életem egy évére nyomott bíbor bulla", s volt egy, amelyben álomszerűen eggyé váltam a mindenséggel, s "tudtam, hogy az Ég én vagyok, s tudtam, hogy bennem kerengenek napok, holdak és csillagok". Négysoros, kétsoros szakaszokban íródtak, többnyire tiszta rímekkel, dalszerűen, volt köztük egy szonett is valamely lányka hajáról, arcáról, szeméről.
Szabó Lőrinc lapozott, lapozott, elolvasta az egészet. A ritmusról, a rímekről kezdett beszélni, arról, hogy a tiszta rímek kényszere hogyan válhat a tartalom, a mondandó akadályává, hogyan szoríthatja az embert mondandójától, tehát önmagától eltérő irányba. Ha rímelni akarok, akkor inkább keressek lazább, kötetlenebb formát, hiszen egy névelő, vagy egy kötőszó is jó rím lehet, szolgája a versnek és nem ura. Elmondta, hogy fiatalon, még Debrecenben, tiszta rímekkel dolgozott, többet említett, közülük csak a "komor uralom - szomorú malom"-ra emlékszem, s arra, hogy fölényesen lemondott erről a formáról. Csak később, jóval később, amikor már ismertem Babitshoz fűződő emlékeit, mertem kicsit vitatkozni, az ő rímelésére hivatkozni és Tóth Árpádéra is.
Ezután kezdett beszélni a versek mondandójáról. Tetszett neki a mindenséggel való eggyéolvadásról szóló, olyasmit mondott, hogy az ember szeretne istenné válni. Meghökkentett, ezen később is sokat gondolkoztam, magam nem ismertem fel álmom értelmét, ihletetten írtam, nem néztem meg kívülről, elégedett voltam vele, bele is tettem első kötetembe.
Kihúzta a csomóból a szonettet, nem rossz, mondta, de ez is kényszerítő forma, és váratlanul a nőkről kezdett beszélni, kérdezősködni. Biztos, hogy elpirultam, nem voltak valódi élményeim, a vers leánykája többekből állt össze, valójában képzelt alak volt. Felvilágosító, visszanézve tanító fejtegetést hallottam arról, hogy a nők nem értékesebbek a férfiaknál, a költészet tele van imádatukkal, azzal, hogy kincs (nem ezt a szót használta) a testük, hogy hódolni kell előttük. Pedig - mondta, s erre pontosan emlékszem - a férfi teste ugyanolyan érték, mint a nőé.
Hogy jöttem el? Átnyújtotta a verseimet, azt mondta, hogy jelentkezzem, felhívhatom, ha lesznek jobbak, felállt, az ajtóhoz kísért, kezet nyújtott, elbocsátott.
Részegen léptem az utcára. Este volt, sötét, égtek a lámpák. Égtem én is. Ugyanolyan kavargó, zavarodott és kaotikus voltam elmenőben, mint amikor feléje lépegettem, de most boldogan. Táncolni tudtam volna örömömben. Nem ültem villamosra, gyalog mentem hazafelé, elsuhant mellettem a város, nem láttam meg senkit, még az emberekkel teli Széna téren sem.
Végre véleményt hallottam a verseimről, magamról, s úgy gondoltam, hogy elismerő véleményt. Van valakim, ismerősöm, tanítóm, mesterem ebben az idegen világban. Elhatároztam, hogy holnap végigjárom az antikváriumokat, megszerzem minden kötetét, elolvasom minden sorát, mert szeretném igazán megismerni a költőt, az embert, aki nem utasított el magától, aki úgy beszélt velem, mint felnőtt, egyenrangúval, s akitől dicséretet is kaptam.
Rímelésről mondott szavait nem felejtettem el soha, szabadversekkel kezdtem próbálkozni, s évekig nem írtam egy tiszta rímet.
Párhuzamosok a végtelenben találkoznak. Azokban az években, ifjúságom éveiben, az én párhuzamosaim egymás mellett futottak, hatottak ugyan egymásra, erősítettek, gyengítettek, de az én végtelenemben csak sok-sok évvel később találkoztak, és még ebben sem lehetek igazán biztos.
Egyik oldalon a társadalmi kérdések, a politika, a másikon a művelődés, az irodalom, a költészet. Az előbbit helyzetem, közgazdasági ismereteim, munkahelyi barátaim, az utóbbit a magasság, a szépség, a költészet utáni vágyakozás és Szabó Lőrinc határozta meg.
A Soproni Selyemipar irodájában dolgoztam az Arany János és a Sas utca sarkán. Hadiüzem volt, textilféléket gyártott, termékei többségét elvitte a katonaság, a lakosság vásárlási könyvekre, korlátozottan juthatott hozzájuk. Az alkalmazottak kedvezményeket kaptak, s ezt ki is használtuk.
Szabad időmben a város őserdejében kószáltam. Támpontjaim a pályaudvarok és a hidak voltak, meg a Nagykörút, a Rákóczi út, a Nemzeti Múzeum. Ismertem a Múzeum körút minden antikváriumát, de többnyire Kohn bácsiék később lebombázott boltjába jártam a Vilmos császár úton. Ott vettem a tizenkét kötetes Kosztolányit, 48 pengőért, fizetésem majdnem harmadáért, részletfizetési kedvezménnyel.
Irodánkban idősebb kollégáim gyakran viccelődtek a vidékről jött járatlannal, a gépírónők nem nekem, hanem a főnöknek írogatták szerelmes leveleiket. Két szelet kenyér közé csomagolt tojásrántottás ebédem is alkalom volt a tréfálkozásra.
Szabó Lőrinc egyszer munkámról, munkahelyemről kérdezett. Elég keserűen beszélhettem, s amikor megkérdezte, tudnék-e inganyagokat szerezni, jószívvel ajánlottam segítségemet.
Néhány nap múlva felkeresett az irodában. Felismerték, meglepetten köszöntötték, kiszolgálták. Megnézte a nőket, később jelezte, hogy nem sokat érhetnek, ne törődjem velük.
Egy pillanat alatt tekintélyem támadt. Vége lett az ugratásnak. Barátkozni kezdtek velem, a katonai parancsnok titkárnője rám mosolygott. Sipos István kollégám, egyébként illegális kommunista, irodalomról kezdett beszélgetni. Meghívott a lakására, ott már belesüllyedtünk a társadalmi, politikai kérdésekbe. Könyveket kaptam kölcsön, Ilf és Petrov regényét. Kautskytól Marx gazdasági tanait, Taraszov-Rodionov Párizsban kiadott "Csokoládé" című hátborzongató történetét.
Összebarátkoztunk. Sipos zsidó volt, sokat beszéltünk a háborúról, a nyilasokról, az üldözésről, a jövő világáról. Negyvenkettőben az ő buzdítására Petőfi jelvényt tűztem a kabátomra, s magammal vittem kedves lányismerősömet a szobor előtti tüntetésre. Addig maradtunk, amíg a kardcsörtető rendőrök megjelentek.
Az irodában Trautmann Rezsőné is felfigyelt rám, meghívott gyönyörű lakásukba, képzőművészetről beszélgettünk, albumokat mutatott, Thomas Mann regényeket kaptam tőle.
Közben állandóan könyvekért futkostam. Nagy lemaradást kellett behoznom. Elolvastam a Gullivert, a karácsonyi ajándékul kapott József Attilát, a Don Quijotét, Stendhalt, Sirató Károlyt, Balzacot, Sinkát, Szabó Lőrinc tanácsára Maeterlincktől "A tér élete" című remekét.
Egyszer a "Rubaiját"-ról, Omar Khájjám könyvéről beszélt. Elmondta, mennyire szabad, szinte átköltés ez a fordítás, beszélt javítási szándékáról, új kiadásról. Később megajándékozott a báró Romaszkán Alice illusztrálta bibliofil kötettel.
Akkor már ismertem a "Rubaiját"-ot, Kohn bácsiéknál vettem, beittam, mint homok a vizet, mint Omar a Bort. Hazafelé a villamoson olvastam. "A lét patakja halálba fut át", "Bábok vagyunk az óriási Sakk / éj- s napmezőin," "aszu por tömi be csontszájukat", és hogy "csak az ég / tudja, ki a fazekas és ki a fazék". És "Óh Sáki, majd ha halálom után /együtt mulattok a kert pázsitán: / sírom fölött oltsd el a lampiont / és csapd a kőhöz csillogó kupám!"
Úgy hatott rám, mintha megmerítettek volna a Jordán vizében. Filozófiám lett, idéztem Omárt, üzentem vele.
Futni kezdtem a keleti, az arab és perzsa irodalom után. Beiratkoztam Germanus professzor török és mohamedán kultúrtörténeti óráira. Sajnos törökül már csak köszönni tudok, szelámyn alejküm és Isztambolda csok alma vardyr.
Ekkor találtam meg a Tudományos Akadémia könyvesboltját és ott az "Értekezések a nyelv és széptudományok köréből" sorozat kincseit. Szórtam a pénzemet, enyém lett a "Szenáji és a perzsa vallásos költészet", "Emir Khoszrev", "A közép-ázsiai török irodalom", és enyém lett "Dselál Ed-din Rumi". Rumi rubiákat írt, s Kégl Sándor tanulmányából az is kiderült, hogy költészete rokon, néhol testvére Omar Khájjám írásainak.
Itt a lehetőség. Ha Szabó Lőrinc húszévesen angolból költötte át Omárt, akkor tizenkilenc évesen, Kégl Sándor prózájából én is átkölthetem Rumit. Hozzá is kezdtem, jött egyik négysoros a másik után. Hasonlítottak Omáréhoz, de Kégl azt bizonygatta, hogy eredetiben is így van. Nem beszéltem ezekről a fordításokról. Visszanézve tudom s értem, hogy versenyezni kívántam.
Közben állást változtattam. Jóval több fizetésért könyvelő lettem a Mezőkémiánál, a Babitstól is megénekelt Örömvölgy utcában.
Hadiüzem volt, szeszt, italokat, élesztőt gyártott. Egyik oda küldött levelében Szabó Lőrinc meghív vasárnapra, s mellékesen, felesége nevében, kér, hogy vigyek egy kevés élesztőt.
Kavargott az idő. Jött Sztálingrád, a feszülő, korlátozó intézkedések, katonai kiképzés az egyetemen, behívás, felmentés, légoltalmi gyakorlatok. Gyárunk munkásaival gyorsan összebarátkozunk. A tisztviselők "faji" összetétele megfelelt az előírásoknak. Különleges helyzetünket jellemezte, hogy az év egy napján "kóser" italokat gyártottunk, s az is, hogy az Ady egyik cikkében emlegetett zsidó tulajdonos átadta helyét keresztény vejének. Egyik lányunokáját én készítettem fel az érettségire.
Itt már felnőtt voltam. A tisztviselőkkel egyenrangú, a munkásokat szervezkedésre bátorító felnőtt.
Sipos Pistával ritkábban találkozhattam. Felmondtak neki s a feleségének is, gombok készítésével szereztek némi pénzt, életük egyre nehezedett.
Beszélgetéseink Szabó Lőrinccel átmelegedtek, személyesebbé váltak. Wagnert hallgattunk, s amikor Babitsot, akkor elcsuklott a hangja. Csodálkoztam. Ilyen erős férfi, s majdnem elsírja magát? Én az apám temetésén sírtam utoljára. Politikáról, háborúról kevés szó esett, annál több a könyvnapra megjelent "Összes versek"-ről. Dedikált példányt kaptam belőle a Magyarország szerkesztőségében, amikor Szentkuthy Miklós telefonon érdeklődött, olvasta-e kritikáját a Magyar Csillagban. Hallgattam a beszélgetés egyik felét, többször elhangzott a "pánerotikus" kifejezés. Felcsillanó szemmel később értettem meg a szó jelentését.
Voltak hosszabb kihagyások találkozásaink között. Dolgoztam, túlóráztam, tanultam, színházba jártam, Gobbi Hilda és Major Tamás szavalatait hallgattuk a Zeneakadémián.
És jött a megjelenés öröme. Az első. Rumi és én az Új Időkben. Késő este, túlórázásból hazafelé ugrottam le a villamosról a Nyugatinál, mert a tér közepén álló újságosbódénál kitéve láttam a lapot. Tudtam, hogy benne leszek. Megvettem három példányt. Az összeset. Költő vagyok, gondoltam, kinyomatták a nevemet. Boldogan és hencegve mutattam meg Sipos Pistának. Tetszett neki. Jól van, mondta, megjelentél, de ne siess, várd ki a háború végét.
Rumi verseinek későbbi sorsáról itt csak annyit, hogy a teljes kéziratot benyújtottam az Officinához. Löblék azt mondták, szívesen kiadnák. Aztán levelet kaptam tőlük arról, hogy be kell vonulniuk, és a kiadó beszünteti működését.
A Berlitz francia órája után büszkén adtam oda Irénnek az Új Időket. Míg érdeklődve olvasta, én a tőle kapott sült libacombot harapdáltam.
Igen, franciára jártunk. Készült Baudelaire új, átdolgozott kiadása, fényes nap emelkedett az égre.
Tizennyolc évesen láttam először, Fehérváron, a Vörösmarty Társaság irodalmi délutánján. Negyedóra Isten és a Hivatal között című versét mondta, meghökkentett vele. Ez vers? - kérdeztem. Se rím, se ritmus, és hol vannak a költői képek?
Fél év múlva, már Pesten, a Vilmos császár úton, Kohn bácsiék könyvesboltjában kutattam könyvei után, s megtaláltam a Föld, erdő, Isten, a Fény, fény, fény, a Marconnay Tibornak dedikált Különbéke mellett a Sátán műremekeit, s benne azt a "négyórás" verset.
Ezt a kötetét olvastam először.
Itt kissé kitérve el kell mondanom, hogy igazi szegénységből jöttem, apám halála után nagybátyámék vettek magukhoz. Gyula bátyám a század elejétől szocialista volt, orosz fogságban a bolsevikok mellé állt, a Népszavát járatta. Jelezném ezzel, hogy milyen hatások értek, s hogy erősen hatottak rám. Proletárnak mondtam magam.
Leírni azt az érzést, amelyet iránta éreztem, lehetetlen. Vidéki, apátlan, kopott kamaszként találtam támaszt, segítő kezet. Mesterem lett, szilárd pont a főváros nyüzsgő idegenjében, szellem, gondolat, iránymutatás, emberség.
Nálunk öt hétig tartott Buda ostroma. Ágyútűz, bombák, raták, Sztálin-orgona, halottak, romok, éhezés, hideg, félelem.
Február hetedikén már mozoghattam, az első dolgom volt, szánkót húzva, lemenni a Volkmann utcába. Házuk előtt találkoztam vele, feje vastag sálba burkolva, vödör víz a kezében. Él, élek, megvagyunk, szabadok vagyunk. Vége a háborúnak, a németeknek, a nyilasoknak, felszabadultunk, ujjongtam, jön a kommunizmus.
Rettenetesen tudatlan voltam. Sejtelmem sem volt a valóságról, és arról sem, hogy az ő fejében milyen a valóság. Pedig olvastam összes verseit.
Elgondolkozva nézett. Ültünk házuk pincéjében, a "bunkerben", és beszélgettünk. Elmondtam, hogy átmegyek Pestre, szívesen viszek üzenetet. Ennek megörült. Megmondta Illyés és Németh László címét, menjek el hozzájuk is.
Aztán leírta üzenetét Veres Péternek, Darvas Józsefnek, Erdei Ferencnek, több helyre üzente, hogy élnek, megvannak. Igazolványhoz való fényképet adott. Ezeknek az üzeneteknek az ügye külön történet.
Utána elgondolkozva hozzám fordult. - Maga kommunista - kérdezte. Bólintottam, azt hittem, tudja, bár beszélgetéseink többnyire politikamentesek voltak. - És mitől lett az? - kérdezte.
Olyasmit válaszoltam, hogy az ő fiatalkori verseitől, s ez igaz is volt, mert A Sátán műremekei többet mondott nekem a társadalom igazságtalanságáról, mint Marx gazdasági tanai. És csodálkoztam, hogy ő talán nem kommunista. Hát nem ő írta, hogy nyomoromból aranypalotát építenek, hogy a munka kínkamra és börtön, nem ő mutatta meg a pénz roncsoló erejét, a szegénység bajait, nem ő írta, hogy legyen a költő hasznos akarat?
Naivságomban nem ismertem fel az ő ifjúkori keserű és később realitássá formálódott és felejtődött naivságát.
Menni készültem, megállított. Felment az emeletre, hozott egy könyvet, dedikálta és nekem adta.
Az Athéni Timon volt.
Talán mássá formálódott volna az életem, ha megértem, hogy milyen üzenetet, tanítást hordoz ez az ajándék. De, úgy látszik, lassan érlelődő típus vagyok, csak évek múlva vettem észre, mit kívánt vele mondani.
Negyven évvel ezelőtt, ebben az órában még élt, birkózott a halállal. Már csak percei voltak hátra.
Úgy hiszem, örökké él. Ezt akarom.
