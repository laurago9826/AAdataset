Volt egy kor Franciaországban - XIV. Lajos korának nevezik, mert akkor csak egy ember élt, s annak neve XIV. Lajos vala - nagy kora az alávalóságnak, a hitetlenségnek. Fáradtan a középkor hosszú viadalaitól, nyugalma után vágyódott az emberi nem, habár tömlöcben volna is. El vala használva a szenvedelem, kihűlve az érzemény, s csak hideg önzés dobogtatá még az emberi szíveket. Volt egy kor, melyben Franciaország eltűnt, s Versailles lépett helyébe, s alig hihetnők, hogy úgy volt, ha a literatúra nem adna tanúságot az elmúltról. E literatúra, mint akkor minden, csak kevesek tulajdona levén, regálénak nevezhetném, melyet az akadémia kibérlett, a népben erős gyökereket nem hajthatott, vele nem erősülhetett, nem tenyészhetett; függetlenül s kevélyen állott a Thèâtre Français vagy az akadémia szűk térein, inkább ama fácskához hasonlatos, melyre karácsonykor gyermekeknek ajándékokat aggatnak, mintsem az erős tölgyhöz, melynek árnyaiban nyugodalmat keres a férfi. A régi féktelenséget olyannyira elunta mindenki, hogy végre mindennek törvény szabatott, nem félve akkor semmitől az emberi nem, mint a korlátlanságtól. Útlevélre vala szüksége minden szónak, s ezt csak az akadémia szótárában nyerheté; mindennek elhatározott, változhatatlan formák rendeltettek, s mint a kertekben, úgy a gondolatokban minden kitűnő ki vala küszöbölve, míg végre a kertész ollója a fák valódi formáit elfeledteté. S itt álltak ők, a szegény ifjak, lángoló lelkeikkel, zajgó szíveikkel, magányosan a középkor múmiái között, kiknek egykori életökből cifraságuknál nem vala meg egyebök, s vágy tölté ifjú lelkeiket valami nemesebb után; itt álltak ők, körültekintve az elvénült, kiégett, erőtelen hazában, keresve, ha nem találnak-e valami jobbat, mi szíveikhez férne, s midőn nem találtak semmit, elszomorodva némultak el. És az akadémia, oly halványoknak látván őket, szóla gúnyolólag: legyetek költők - s régi klasszikusokat ada nékik, ifjú érzeményeiknek. És e könyveket átvevék a halovány ifjak, és olvasának bennök nagy férfiakról s nagy tettekről, s egy időről, melyben még voltak emberek; kimondhatatlan vágy tölté el szíveiket, és e kor az ő korukká lett, és éltek benne. Mert az emberi nem oly halottnak látszott, azért támasztának fel régi hősöket, kik hajdani nagyságról szóltak és hajdani erényről; és a nép kíváncsian hallgatá, gyermekhez hasonlóan, kinek mesét mondanak, s ha a szomorújátéknak vége volt, kimentek mind a felvilágosult színházból setét utcáikba, s nevettek a csodálatos dolgokon, melyek csak egy óra előtt oly hihetőknek látszottak, s örültek józanságukon, gondolván, hogy az emberi nem fölébredett, mert elvesztette álmait. És a nagyurak is örültek a fönséges játékon, melyet oly nyugodalmasan nézhettek páholyaikból; s mert a hajdankor minden hősében csak magokat találták, elvégre a költőnek ügyes hízelkedéseért éppen egy tobákszelencét vagy egypár aranyat küldének. Ez vala éltetek, ez sorsotok: megvetés a kezdet, a vég az akadémia; mert ha egyszer e célt elértétek, a poézisnak úgyis vége volt, s csak sírjaitokon tudta meg végre a nép, hogy egykor költők valátok.
Voltaire halálával mindaz, mi a klasszikus iskolában egykor nagy volt, sírba szállt; a klasszicitás nem vala többé, s habár élve még a trónuson mutogatták is a népnek, mint egykor Szigetnél Szolimánt, az csak azért történt, hogy más uralkodót ne válasszon magának; s mindaz, mi e héroszok halála után annyi kötetekben íratott, nem érdemel figyelmet, hanemha mint halotti jelentése a klasszicitásnak.
Régi tapasztalás a literatúra történeteiben, hogy két nagy epocha egymásra szakadatlanul nem következik; mindig egy időszak fekszik közöttök, melyet bámulás tölt el. Ifjú emberek, és hisz az övék a poézis, sokkal boldogabbak nagy mesterek csodálásában s követésében, mintsem hogy függetlenül új utakat választanának munkásságuknak. Ami mindenütt történt, Franciaországban is történt volna, habár nagy esetek e népet a művészet határaiból ki nem ragadják. De a tett kora eljött, az ütközet napja véres fényével, és ki csak erővel bírt Franciaországban és bátorsággal és egy lélekkel, harcba szállt; a költésre, mint a bámulásra, csak aggok maradtak s gyávák, kiknek nem vala elég vérök, hogy kionthassák.
És ki is énekelt volna azon korban, hol senki nem hallgata dalára, hol egypár népdal dörögve szállt az országon át, s bennök mindenki minden érzeményit feltalálta; egy nagy hősköltemény vala egész Franciaország; ki szállt volna pályára a históriával, ki rímelt volna a nép előtt, mely hősök szavához szokott? És mégis voltak íly emberek, kik az idő ellen panaszolkodtak, mely őket nem érté, melyet ők nem értenek. A respublikán és a császárságon át vonta magát e literatúra régi ízetlenségeivel, unalmas alexandrinusaival, elhasznált gondolataival, melyeken hasonlóságukból, könnyen megösmerhetni az ősöket, kiket Corneille vagy Racine teremte egykor. Létezni hagyák őket, mert megveték, s mert a nagy császár akarta úgy, kinek akkor magának volt akaratja Franciaországban.
Egy Augustus kora kedvező lehet a literatúra kifejlődésének, hogy Napóleon kora nem az; felette szebb vala a jelenlét, mintsem hogy múlt dolgokrul szólt volna valaki, és annyi izgalmakhoz szokott a nép, hogy költésre nem vala szüksége. Mint XIV. Lajos egykor elbízottan mondhatá: L'état c'est moi, úgy mondhatá ő: La gloire c'est moi, s elmerült minden azon férfi bámulásában, ki annyi nagyot tett, hogy maga az igazság is hízelkedésnek látszott. Süllyedett végre ő is; ő vala sírköve a revolúciónak, melyen minden, mit ez nagyot tett, nagy betűkkel fel vala jegyezve; levetették őt is, és sóhajtott Franciaország, de e sóhajtás vala első lélegzése egy új életnek, mely ifjan és hatalmasan fejlett ki. Elveszté a férfival jelenkorát, a múltra tekinte vissza, s régi gondolatai felébredtek ismét. -
Restaurációját ünnepelte a literatúra is. Büszkén és fönségesen lépe föl az akadémia, s elkezde legitimitásról beszélni; negyvenfejű cerberusként ült le hatalmasan a literatúra küszöbén, vigyázva, hogy senki az árnyékok országából ki ne léphessen - s folytatta nagy szókönyvét. De Franciaország megváltozott: egy gondolatért hevült most, s mint az ifjú, ha szeretni kezd, költővé lett. Bátran s bátrabban zenge a dal, magasabban emelkedék a dalnokszív. Új formákat alkota mindenki magának, új szókat az új érzeménynek; s ha néha a régi láncok csörögtek még, az azért vala, mert széttörték. Kíváncsian hallgatott a nép ez énekre, melyet most először ő is érte, örülve a szebb jövőnek, melynek tavaszhangjait hallá. De az akadémia nagyfontosan rázta hajporos fejét, s diplomájára mutatott és elfonnyadt babérjaira, és non plus ultráról kezde beszélni. Az ifjúság szemébe nevetett és tovább danolt. Ekkor összehítta a tudós kórház egész hatalmát, s elkezdék hosszú szirénadalukat, mely még mindenkit álomba szenderített, hogy a bátor ifjúságot elaltassa; de hisz álmodott, hogy lehete őt elaltatni?
A romanticizmus elkezdődék, s mert elkezdődött, mert némi szívekben gyökereket vert, mert meggyőződéssé vált, győznie kellett; mert kevésnek adatott meggyőződés, de annak, ki bírja, nem állhat ellen semmi, s legkevésbé a hit, mely nem egyéb, mint legfensőbb álom a meggyőződésről. - Ha felnyitjuk a történetek könyvét, e naplóját az emberi nemnek, melyben nem találunk följegyezve mást, mint bizonytalanságait; ha visszatekintünk a küzdés epocháira: az újat találjuk mindenütt győzve a régin, éppen mert új, mert a századból eredett s a században találja visszhangját, mert lennie kell, míg a másik csak maradni akar, mert ifjú, s mint olyan az élet csíráját éppen úgy hordja magában, mint a régi a halálét.
Nemcsak művészség a poézis, mint p. o. szobrászat, vagy festés vagy architektúra; - a poézis szükség, egy jajkiáltása az emberi nemnek, mely jobb után vágyódik - egy tán, mely akkordját még csak keresi, s disszonanccá válik, ha nem találja; a poézisnek van hazája, van százada, s csak ott érteni őt egészen. A klasszicitás örökké idegen vala Franciaországban: A Parnasszon, a Helikonon, a castali forrásnál kereste egzaltációját a költő, s dala idegen hősekről szólt, kiknek nevét a francia kimondás, ha elronthatá is bár, franciává nem teheté. S ha mindez nem vala is, az idegen mitológia, melyben nem hitt senki már, mely, mióta iskolában taníták, minden poézisét elvesztette, elég vala minden érdek elrontására. - Az akadémiának valának költői, a népnek nem vala; szüksége vala költőre, s Hugo Victor támadott. -
Vannak emberek, kik századukat megelőzik, kiknek lelkivilága szebb jövendőnek nyílt, kik az aerostatához hasonlóan magasan, tisztább légbe emelkedve, az alant álló emberiségre lenéznek, melytől, mint a sasnak, nincs mit várniok mást nyilaiknál; voltak ily emberek, s csodáljuk, ez úgyis egyetlen jutalmuk; - de csak az, ki egészen korában élt, ki korát megérté, az hathat. Hugo Victor ez utóbbiak egyike. Az ő érája a XIX. század, az ő hazája Franciaország; minden érzeményt, mely népének szívét emelte, ő érzette; minden öröm, remény, fájdalom visszhangot talált szívében is. Minden, amit énekelt, V. Henrik születésére készített ódájától a Roi s'amuse-ig népérzemény vala; és abban fekszik nagysága, hogy felette nagy volt nem vetni meg a popularitást. Midőn látá azon literatúrát, azon hideg XVIII. század poézisét illatlan virágaival, jeges napjával, embereivel élet nélkül, - midőn látá e művészetet, mely márványszoborként hidegen, halaványan állt előtte, tudósoknak reminiszcencia, tudatlanoknak semmi: akkor érzé, hogy más poézisnek is kell lenni, mint amelyet utánozás szül, és új ösvényt tört magának, vezetőül nem véve mást, mint érzeményét, célul az igazságot.
Múlt kelle dalának, de érzé, hogy múltunk nem a római vagy görög világ, hanem a középkor. Felfogta tehát e kort, ez ifjú korát az emberi nemnek, egész nagysága s boldogtalanságával, álmival s reményivel, és odaállítá századja elébe, mint egy kérdést. Az ő poézise egy világ, de világ, mint a miénk, teli keservvel; világ, melyben a napot csak néha, terhes fellegek szélein látni; virágtalan s teli sírokkal, örömtelen s teli dicsőséggel; világ, melyet bámulunk, de melyből elkívánkozunk. Nyelvén szólítá meg századát; mi csoda, hogy keményeknek látszanak hangjai? Korából festett egy képet; mi csoda, hogy komolyak vonásai? Egy Napóleont bírt e század, Delille énekein örvendjen-e? - Nem tetszeni, használni vala Hugo Victor célja, és ő elérte. Felette szent, felette nagy vala néki a poézis, mintsem hogy játékként célnak tartaná; neki eszköz vala, melyet használt, hogy népét erősítse; s az erő erény. Igazság az, mit keresett, mit feltalált, és azért fog élni, legnagyobb tanúja korának.
Nem fejezhetem be ezen hosszú és sokaknak talán unalmas előszómat anélkül, hogy itt Hugo Victor önszavait, melyekben drámai munkálatiról szól, előhoznám. "Szükség, hogy a dráma - így szól Angeló-hoz írt előszavában -, mint ezen munka írója azt alkotni kívánná, filozófiát adjon a sokaságnak, az ideáknak formát, a poézisnak inakat, vért, életet, részrehajlatlan magyarázatot a gondolkodónak, a beteg léleknek gyógyszert, a rejtett sebeknek balzsamot, egy tanácsot mindenkinek, mindenkinek törvényt." - A században, melyben élünk, a művészet köre messze terjedt: a publikum, így szólt a költő egykor; a nép, így szól a költő ma.
Mi küzdések korában élünk. A nagy világban, mint a tudományok mezején, bármerre forduljunk, két szisztémát találunk mindenütt, egymással ellenkezőt s küszködőt, a racionalizmust és a spiritualizmust, ha a vallást tekintjük, whiget s toryt az alkotmányos világban, s ott, hol egyébkor nyugodalmat kerese az ember, a művészet körében romanticizmust s klasszicizmust. - Küzdések korában élünk, s egy csatatérré vált a világ, hol csak vívókat látunk még, s még senkinek nem juta győzelem; hol némi visszalépés nélkül nincsen haladás.
A literatúrában is a mozgás pártja az, mely az első csapásra, mintegy roham által, győzött; de már feltámadott a reakció, melyet minden diadal szül, s már új ellentömegek egyesülnek más lobogók, új jelszavak s vezérek alatt, új harcra készülve; már visszalépés a régihez mutatkozik mindenfelől, s éppen ez az, miről itt rövidesen értekezendünk.
Minden újításnak egy ember a képviselője, s neve mintegy jelszavul szolgál megtámadóinak; s ilyen Hugo Victor a francia romanticizmusra nézve. Kezdője s alkotója ezen egész iskolának ugyan nem ő, s jól tudjuk, miként Chateaubriand s Lamartine őt e pályán dicsően előzték, de ő az, ki a harcot elkezdé, ő, ki, mint Luther, mindazon egyes véleményeket s okokat a régi ellen, melyek ezerek fejében elszórva már léteztek, egybegyűjté s egy szisztémává összeolvasztá, s így ha dicsőség szűnetlen megtámadásoknak kitéve lenni, ha szép, kajánság - és irigykedésnek céljául szolgálni, valóban nem érdemetlennek juta ez. - Minekutána Hugo hosszú küzdések után a közvéleményt végre meghódítá, s már nagy költőnek elismertetve az új francia literatúrában mintegy első helyet foglala, mindig új meg új szózatok emelkednek két év óta a magasztalt író ellen, s nincs későbbi munkái között egy sem, mely az ócsárlásokat kikerülhette volna. Sorsa minden hatalmasabb géniusznak csak ellenállást találni, midőn pályáján először fellép, s ha végre mindazon középszerűségeket, melyek útját állták, legyőzte és soraikon áttörve céljához közelít, látni, mint zúdulnak utána, mint kapaszkodnak rá, hogy visszatartsák; s ha Chaudes Aigne a Párisi Szemlé-ben s Jules Janin az angol Athenaeum-ban Hugo roppant népszerűsége ellen harcba szállnak, nincs mit csodálnunk, nem volna mire felelnünk, ha csak a személy s nem inkább az ügy ellen, melynek ő képviselője, irányoztatnának e csapások.
Hugo hazánkban csak mint drámai költő isméretes, s amennyire színházaink mostani állapotjában író azzá lehet, népszerű is; azért nem leend talán kellemetlen néhányak előtt, ha ezen tekintetben szót teszek felőle, főképpen minekutána szándékom inkább elvekről, mint egyes mívekről szokni.
Minden poézis a népből ered, s csak ameddig vele összeköttetésben marad, amíg rá hat s oktatva vagy gyönyörködtetve belső életébe befoly, addig felel meg magas hivatásának, addig érdemli azon fenséges állást, melyet elfoglal. A bárdtól, ki műveletlen hangászatával a brit sziget durva népségeit tettekre hevíté, Shakespeare-ig, ki e föld első nemzete erkölcsiségére hatott, a költő legnagyobb érdeme az, hogy szava tetté vált, hogy a rég elhangzott dal a népben mintegy testesült, s vele, habár felejtve is, következményeiben tovább él.
A népből ered a poézis s vele fejlődik, s miként az szűntelen változások közt tökéletesül, úgy ő; ódává válik az egyszerű ének, a rapszódia eposszá nevekedik, a pásztori költemény drámává, nem egyszerre, de lépcsőnként s észrevehetlenül. Mert, amint helyén már egyszer mondám, a poézis szükség. Mi az egyszerű pásztornak vagy a még durva bajnoknak elég vala, a már kifejlett embernek nem az többé, egy század nem érti a másikat, és ennek nemcsak az az oka, hogy nyelve változott. De a művelődés határai nem egyenlők, s minél magasabb fokra hág valamely nemzet, annál többek, szembetűnőbbek azon különbözések, melyeket ember s ember közt létezni látunk; s innen van, hogy ugyanazon helyen, ugyanakkor a poézis annyi s oly különböző nemeit látjuk; sokféleképp fejlődtek az individualitások, és sokféleképp szól hozzájuk a poézis: mint ének az egyszerű földmívelőnek, mint eposz a bajnoknak, mint óda a míveltebbnek, mint dráma mindenkinek.
Mert a dráma is népszerű költemény, s a görög literatúrának mindama nagy művei, melyeket annyira csodálunk, azok valának; népszerűek a szó legszorosb értelmében, a mívelt és míveletlenre egyszerűen hatók. Cselekvények által a görög nép legnagyobb emlékeivel összefonva s így mintegy hőskölteményiek, előadásokban az énekkel, szenvedelmekben az ódával, kórusaik által a reflektáló poézissel rokonok; a teherhordót, ki lerakva holmiját a színpad előtt megálla, mint a hatalmas athéni polgárt, ki fakciójától körülvéve helyet foglalt, mindeniket ki kelle elégíteniek, mert mindeniknek nyújtának valamit, ha mást nem, legalább a cselekvényt, mely miként a költemény egyes részeit, úgy e különböző néptömeget egy nagy érdekkel leláncolá.
Minden egyéb görög művészettel a dráma is Rómába költözött által, barbároknak csapásaitól az egész civilizációval egy sírba dőlendő, hogy későn, minden egyebek között legkésőbben ébredjen fel ismét. Mert már régen elénekelé vágyokkal teli dalait a provence-i dalnoksereg, s rég elmondá Dante Isteni komédiá-ját, s a régi művészet romjai felett új plasztikai mestermívek támadtak vala, minekelőtte a dráma újra fölléphetett.
S miért van az, hogy kor, mely Dantét szülhete s Petrarcát a költészet e nagy mezején, soha dialogizált álorcásságokon, melyek akkor mistere- vagy moralité-knek neveztetének, tovább nem haladhata? Honnan jön, hogy e nagy tettekben s hatalmas szenvedélyekben oly gazdag századok csak egy tragédiát sem mutatnak elő, nem egyetlenegy vígjátékot, hol mégis, Pierre cardinal provencali költő munkáiból látjuk, a tiszta szatíra oly ösmért vala? - Nép kell a drámának, s innen magyarázhatjuk, miért oly korban, melyben csak urak és szolgák léteztek, s egynek a dal, a másiknak a hősköltemény minden érzelmeit kimondá, drámára szükség s hely nem találtaték; miért az csak ott s akkor fejlődhetek, hol népet látunk, jogait értőt, nagy érzeményekre képest s minden szépre fogékonyt; miért élhete Shakespeare csak Angliában s már a XVI. században?
Mert felébredett ugyan a dráma is, azaz felébresztetett, de nem úgy, mint egykor sírjába szállt, nem azon régi komoly művészet, mely erős szavával egy népnek hirdeté a közpiacon tanítmányait, mely könny s vigalomra gerjeszté a lomha tömeget, s nemesebb tettre, mert jobbítá. Az új dráma időtöltés vala, nem más - esti mulatság azon kevesek számára, kik csak egypár hosszú óra megrövidítését keresék. Költséges voltuk, a fellengzőbb s a köznépnek majdnem érthetetlen nyelv, s a cselekvények idegensége a népet szükségképp elhidegíté, ha nem is zárta ki egészen; s ezen válogatott közönségnek befolyással kelle ismét lenni a költőre; s keskenyebb korlátokba szorítván hathatását, őt végre azon feszes, hogy úgy mondjam, udvarias formákra kényszeríteni, melyeket műveiken fájlalunk. - Mert hol vegye elragadtatását e részegülni nem tudók között, min hevüljön ez ember-téltől körülvéve? Hogy mondja ki belsőjének rejtett titkait e jól öltözött úri társaságban, hol senki nem értené, s mégis mindenik bírálójának gondolja magát, hol őt, a szegényt, mindenik egy odavetett erszénnyel boldogíthatja; hol őt, az utolsót, egy odavetett rossz elmésség örökre megsemmisítheti? Magát alkalmazni kelle a lángésznek, tanulni, s mivel már egyszer Arisztotelész parancsai kegyesen felvétettek s mint egy drámai etikettként megállapíttattak, ha e jó társaságból mint neveletlen ki nem akara igazíttatni, azokhoz kelle szabni minden míveit, s megelégedni, ha néha egynéhány sorban egész lelkét kiöntheté s örülni, ha neki, a költőnek, pillanatokra engedelem adatott annak lenni.
S így vala a dráma, midőn Hugo Victor azt felfogá. A hősköltemény regénnyé s így idő- s népszerűvé vált; a kor örömeit s bánatát zengé a dal s a magasabb líra; Béranger az eltűnt dicsőbb időket, Lamartine a hanyatló hit küszködéseit - ez Istenét, amaz a császárt; csak a dráma vesztegle még, csak ez nem követte a közhaladást, csak ez nem változott még azzá, mi már egyszer a régiek között vala, s minek lennie kell: az emberi társaság hasznos eszközévé. S hogy azzá váljék, ez az, amiért Hugo fárada s így, mivel a görög tragédia természete nem kosztümökben s nevekben áll, hanem népszerűsített művészetben, nem hibás az, ki Hugót a görög tragédia felélesztőjének nevezi. - De hogy e célt elérhesse, hogy a dráma hivatásának megfeleljen, s azzá legyen, mi a görögöknél volt, szükséges vala neki mindazon tulajdonokat visszaadni, melyektől egykor hatását nyeré. -
Egy morális meggyőződés az, mi minden drámai költőnek mindenekelőtt legszükségesebb; bármiként örvendezteti is a taps, bármily nemes jutalom a hír, mely művét követi, nem ez azon cél, mely után törekednie kell; az igazság terjesztése, a népnek oktatása s jobbítása az, mi után a jobb író fárad; mert nem csak mulatni, tanítani is hivatása, s mint Jules Janin Hugoról gúnyolva mondá: nem kell megelégednie azzal, hogy nagy költővé válhatott, hanem még valami más, még valami nemesb után törekednie. De hogy elérhesse, hogy a népre hathasson, szükség, hogy mulassa is; mennél szentebb a cél, melynek áldozik, annál szorgalmasabban kell választania azon eszközöket, melyekkel munkálódni kíván; vigyáznia kell, hogy hathatósak legyenek, hallgatói személyességére alkalmasak, sem alantabb sem felsőbb körűek, hanem éppen velök egy irányban levők; egyszóval igyekeznie kell, hogy a lehető legnagyobb érdeket szerezze mívének. Az igazság változhatatlan mint az érzemény, s valamint minden hitvallás ugyanazon erkölcstanon alapul, s miként Konfucse és Mózes, Mohamed és Krisztus az emberi nemet egy cél felé vezérlék: úgy egy érzemény az, melyet a költészet minden században ébreszteni fáradott, melyért Sophokles, mint Shakespeare munkált; de az utak különbözők s nemcsak céljoktól, hanem inkább még azon ponttól függők, melyet az induló elfoglal, annyival különbözőbbek, mennyivel célirányosabbak. - Hogy Bálám higgyen, szükség, hogy szamara megszólaljon; Pál nagy lelke csak az ég erős szavának az egész fenségében megjelent Istennek hajol meg; s így nagy isteni, komoly vitézi kellenek a görögnek, a spanyolnak regényes báj csodái, az angolnak véres, de erőteli királyai, hogy meginduljon. Ki a népre hatni akar, annak néha hódolni kell; mert az ő hatalma is, mint minden egyéb hatalom, nem ment a szolgaság egy nemétől, melyen mintegy alapul, s mely nélkül fenn nem állhat.
S ha most Hugo költői pályáján végignézünk, mi az, mi inkább szemünkbe szökik, mint azon szüntelen iparkodás vagy inkább kétségbeesett küzdés, hogy érdeket gerjeszteni; legyen elmésség, sőt éppen bohózat, vagy a vétek minden szörnyeivel, legyen az szerelem vagy gyűlölés, nagylelkűség vagy alávalóság, nemes vagy undok szenvedély, neki mindegy, neki csak hallgatók kellenek. Miért mindegy, s mért kíván csak hallgatókat? Mert csak úgy hathat. Elérte-e e célt, nem-e? Nem én, az idegen, bírálhatom ezt. De hogy célja csakugyan ez vala, minden munkájából világos, s hogy ez új pályán - mely véleményem szerint a drámában az egyetlen józan - követői jutának, mutatja az egész újabb francia irodalom, mely ugyanezen elveken indult.
Távol legyen tőlem, hogy Hugo egyes tragédiái megbírálásába s igazolásába beléereszkedjem, sőt talán van bennök sok, mit én hibásnak tartok; de nekem, ki benne inkább az új iskola alkotóját - a professzort, mint Jules Janin mondja -, mint a nagy költőt tekintem s tisztelem, úgy látszik, nem elvei alkalmazásában, hanem ezekben magokban fekszik a kérdés, melyet ha magamnak így teszek fel: Hugo azáltal, hogy a drámát népszerűvé tenni s iránta közérdeket gerjeszteni igyekezett, használt-e a művészetnek? - csak igenezve felelhetek; csak azon meggyőződésemet mondhatom ki, hogy ő a művészetet azon félreúttól, melyen századokig járt, az egyetlen igaz ösvényre visszavezetvén, teóriája által annyit használt, mint annak alkalmazásában - s bármily rossz legyen is az - valaha árthatott volna. "A dráma - így szól Lamartine - a népnek jutand, a népből született a nép számára, s oda tér vissza ismét, csak a nép hordja még szívét a színházakba; hogy értessék, mindig lejjebb szállni kénytelen a színmű." S mit e nagy költő a költészet jövendőjéről írt értekezésében mondott, való; a dráma, mint a parabola, csak azért használtatik, hogy érthetőbbekké s nagyobb behatásúakká legyenek némely ideák; s ha nem is kirekesztőleg, legalább nagyobb részint a népnek való, s azért népszerűségével fő okát s egész hatását veszti el. Nincs törvény - véleményem szerint - minden költőnek szeghetetlenebb, mint az, hogy magát érthetővé tegye; s valamint a nyelv már egy hazára szorítja hatását; úgy vannak korlátjai gondolatainak is, melyeken mihelyt túl hág, csak magának énekel, s talán a jövendőnek. Önkorának használni szebb s biztosabb, s ezen iparkodjék a művész.
A drámában minden cselekvény - mint láttuk - eszköz s véleményem szerint jó, ha célhoz vezető - azaz ha a költő alapgondolatját helyesen kifejezi, úgy, hogy a hallgatókra erősen hasson; de a cél, a fődolog, maga azon erkölcstani gondolat, ez az, mi köszönetre vagy átokra teszi érdemessé a költőt, ez, ami sok hibákat menteget, s mi nélkül mívet csodálhatunk, de nem szerethetünk; s azért mindazon panaszokban, melyek Hugo drámái ellen a kritikákban felhordatnak, nincs egy sem, mely annyi figyelmet érdemlene, mint az, hogy ő rossz, erkölcstelen tendenciákat követ, s a rútnak egy csodálatraméltó szerelme által elragadtatva, minden testi s lelki szörnyeket vezetett be a művészetbe. Ő az, így zajonganak, ki Cromwell komoly személyét mint gyenge hiút vezeté a színpadon által; ki a vitézt, akit hazájáért csatázva szerettünk, kinek rideg nagysága előtt hódoltunk, mihelyest útjától eltért, s korona után vágyódik, oly kicsinynek mutatja. Ő, ki XIII. Lajos fényes udvarát elfelejti és a mindenható Richelieu-t és a kor ragyogó lovagjait, hogy egy vesztett asszonyt, a Lormi Mariont tegye míve fő személyének, s csak mert szeretni tudott. Ő, ki A király mulatja magát-ban Tribulet-et, a kinőtt udvari bolondot választja héroszának, s oly szívbe helyezi az atyai szeretet legszentebb érzelmeit, mely a kinőtt testben talán nem jó helyen álla. Borgia Lucretiát ő tevé anyává, hogy még e szörnyeteget is nemesítse; s ő mutatá Angelo-jában, miként mindig nemes az asszony, ha szeret, miként az asszonyi kebelnek, bármennyire süllyedett, csak egy erény kell, hogy rajta ismét felemelkedjék, s egész jósága magasztaltságában álljon előttünk, melyre született. Testi- vagy lelki-képpen bármiként elcsúfítva, bármennyire süllyedve, az ember lenni soha egészen meg nem szűnik; mindenikben él egy erény s csak nagyobb talán, mert egyetlen, és az egyben csírája minden többinek. Ezt Hugo mondá, s nem hozta-e be a rútat a művészet körébe, nem mutatta-e mindenütt a kinőtt hátat, mindenütt a süllyedett asszonyt, nem mint őket látni szoktatva valánk, hogy amazon nevessünk, ezt megvessük; nem, hanem hogy szánjuk; hogy a legrútabb tettből a nemes lelket tüntesse ki, melyet az élet letarla, s egy nagy szerencsétlenség végre kitüntet; hogy a kőben nemtelen vegyeléke között az aranyt mutassa, mely csak lángra vár, hogy belőle minden fényében kiváljon. S nem gonoszság-e ez, nem erkölcs-sértés, nem rossz ízlés és csak a véteknek apológiája? - Nem.
A poézisnek is vannak szörnyetegei, mint a természetnek - így szól d'Alembert; s ha valaha szabad vala költőnek ez elvet használni, bizonyosan Hugo az, ki ezt ily nemesen, ily emberszeretően tevé, ki minden előítéletnek ellene meré magát szegezni, ki minden erejét arra használá, egész dicsőségét azért kockáztatá, hogy a hideg emberektől egy könnyet nyerjen azoknak, kikért könnye nincsen senkinek, mert a természet némely adományait tőlük megtagadá, kiket senki nem szán, mert oly valamit tettek, mire őket szerencsétlenség, szegénység, egy - s talán tisztelt - csábító alávalósága és a könyörületlen világ csábítá s kényszeríté. - Nem a rút az, nem a vétek, hanem éppen azon szépségek, melyeket a rút alakban nem gyanítánk, éppen az erény, melyet annyi véteknél nem kerestünk volna, mit Hugó figyelmünknek s szeretetünknek ajánl; s "legyetek könyörületesek, ti boldogok", ez a szó, melyet minden mívében ránk kiált. És ez erkölcstelen-e? -
A világ minden szörnyei között nincs egy, mely annyi boldogtalanságot szült volna, mint előítéletek s ítéletek; amazok századokig tűzre kárhoztatták az agg beteges asszonyt, kinek rútságán kívül más vétke nem vala; egy népet jeleltek ki apáinknak üldözésére, minnen-magunknak megvetésére, s a szabad Amerikában amazok fosztják meg lakóinak nagy részét az emberi nem legszentebb jogaitól, mert színe setétebb; ezek áthághatatlan gátot építnek a vétkes s jobbulása között, a süllyedőt alávalóvá, a megbántót kétségbeesővé téve. S nem szép-e e kettőnek ellenszegezni magát, a költőnek nem legszentebb kötelessége-e ez? Nem legszebb dicsősége? Bármily nagy legyen azon hír, melyet Hugo, mint lírai költő magának szerze, legyen az övé, legyen ódájával halhatatlan, éljen tovább dalában; drámáit az idő folyama talán elhordja magával, de ezekért irigylem őt, mert mit bennök tőn, egy nemes férfiúi tett vala.
Túlságokkal kezdődik minden újítás, és aki elkezdé, azt megtámadások sokra kényszeríték, mit másképp nem vala teendő; mint a bajvívó, védelemre kényszerítve, mozdulataiban nem önkényes: úgy senki nem az, kinek küzdeni kell; de éppen azért újítást első következményeiből ítélni nem lehet. S miként a szobrászt, ha a még durva kövön első csapásait veré, nem ítéli senki: úgy nem kellene azt, ki csak kezdett mívet, mely lelkében él, s melyet ő belső szemével látott; ez csak idővel fejlik ki, addig csak sejdíthetjük.
A drámát népszerűvé tenni vala cél, mely után Hugo Victor fáradott; hogy elérhesse, szükséges vala érdeket gerjeszteni; hogy érthetőbbé váljék, jónak látszék prózával élni; de miként a próza alatt rejtve lángol a költés, úgy él a durva cselekvény alatt egyike a legszebb erkölcsi valóságoknak. És ez az, mit Hugo tett, s amiért őt tisztelem. Az idő mutatja, ki ítélt valóbban: megtámadói-e vagy én?
Vásárkor a magyar ember szívesen eljár a városba; ha nincs is mit eladnia, ha pénzén keveset vásárolhat is, legalább ott jár a tolongás között, nézi azokat, kiknek dolguk van, s elhiteti néha magával, mind feleségével s szomszédival, hogy neki is véghetlen sok tennivalója volt, s csak azért ment a pesti vásárra. Körülbelül ez volt az ok, mely engem is Pestre vezetett, hol szokott módom szerint elkéstem, s csak 15-én - hogy a forróságot kikerüljem - estve indultam hazafelé. - Még egy ismerősömet, ki a Duna-parton lakik, látogatám meg, s hat óra lehetett, midőn tőle korcsmám felé ballagtam, még egyszer végignézve e szép házsoron, melyet több hónapig ismét nem fogok látni. Így értem a Nemzeti Kaszinóhoz, midőn figyelmemet egyszerre sötét füst vonta magára, mely az új piac környékén a házak fedelei fölött emelkedett. Megijedtem, hogy tűz van, s egy mellettem átmenő urat, ki azon oldalról jött, kérdém, nem tudja-e, mit jelent e füst?
- Ne aggódjék az úr, nincs baj - mondá amaz -; nincs baj, csak Horvát István professzort temetik.
Az idegen közömbösen továbbment. A szerencsétlen csakugyan nagyobb bajnak tartotta volna, ha egy vásári bódé meggyúl, mint hogy legnagyobb tudósunk temettetik. Én szorult kebellel a nagy piac felé indultam, honnan szomorú halotti énekek hangoztak át hozzám. Nem tartoztam Horvát jobb ismerősei közé, ő bizonyosan rég elfeledte a falusi embert, ki őt néhányszor meglátogatá; de kísérni akartam a koporsót én is; melegebben szív nem dobogott a hazáért, mint az, melyet most magyar ifjak végnyughelyére vittek, s habár ebbeli érdeme kevesek által ismertetett el, kevesen voltak, kik nemzetiségünk ébresztésére, kik a hazafiúi érzet fölgyújtására többet tettek, mint ő.
Horvát István száraz tudósnak tartatott. Voltak sokan, kik fáradozásait hasztalan munkának tarták, s csaknem szánakozással szóltak azon férfiúról, ki negyven hosszú éven át terméketlen ismeretek fölkeresésében izzadott, s élete céljául azt tűzte ki, hogy nemzetünk eredetét találja fel, s mindazon érdemeket, melyeket valaha magyar a világirodalom mezején tett, összeállítsa. - Mily eredménye lehet e vizsgálódásoknak a gyakorlati élet mezején, mely haszna csak a tudományokra nézve? - így kérdezének nagy büszkén, s nekik, úgy látszott, hogy e kérdések előtt Horvát érdeme porba dől. A tudós érdemeit kellőleg méltányolni képesnek nem érzem magamat. Ha az elhunytnak annyi kisebb munkái - melyek közül csak a magyar eredeti nemzetségekről írottat említem - egyszer összeállíttatnak, teljes meggyőződésem szerint nem fogja tagadni senki, hogy Horvát élete eredményekre nézve is gazdagabb vala, mint bármely tudósé, ki a magyar történelem mezején eddig fáradozott. De hát csak az eredmény-e az, mi a tudományos pályán érdemeink mérlegéül szolgálhat? Nézzétek a bányászokat: vannak köztök, kik egész életökön át kalapáccsal a hegyek között járva, csak jeleket keresnek, melyeket követve, társaik nemesérc után áshassanak; mások évekig mélyebb s mélyebbre ássák az aknát fényes reményekkel, de látszó eredmény nélkül; ha végre az áldás napjai jőnek is, az ércdarabok, melyeket az egyes munkás felhoz, egyenkint véve kis becsűek, s csak ha ezer meg ezer napszám munkája keresztülment az olvasztón, akkor vehetni észre, hogy kincs szereztetett a világnak. Hasonló ehhez a tudományos munkásság is; minden egyes ismeret több emberéletnek míve, s balgatag, ki, midőn a fényes eredményeket látva, melyekhez valamely egyes száz előzőinek szerzeményét feldolgozva jutott, ezeknek fáradhatatlan szorgalmáról s kitűréséről megfeledkezik. - Az, mit Horvát a tudományokért tett, a jelen pillanatban kevesek, sőt talán senki által sem ismertetik. Magyarország historiográfusa nem a történet írásával foglalatoskodhatott, neki forrásokat kelle keresni, neki föl kelle gyűjteni az anyagot, melyből nemzetünk története egykor összeállíttathassék, s ha majdan hátrahagyott irományai, mint biztosan hiszem, az ország tulajdonává válván, tudósaink előtt megnyílnak: el fogja ismerni mindenki, hogy e hivatást Horvátnál senki hívebben nem teljesítheté; - hívebben nem teljesítheté azért, mert soha kebel nemzete dicsőítéséért inkább az övénél nem lángolt.
Azok, kik - csak hogy a hazáért semmi hasztalan munkát ne tegyenek, inkább egész éltökön át nem tesznek semmit, nevetségesnek fogják tartani, hogy oly ember, ki szorgalma s tehetségei által vagyont, dicsőséget, talán magasabb hivatalokat szerezhetett volna magának, megfeledkezve magáról, egész birtokát könyvek vásárlására fordítja, egész idejét arra, hogy nemzetének eredetét keresse fel. Oly emberek előtt, kiknek felfogása szerint csak az érdem, mi jutalmaztatik, kik a dicsőséget a címekben keresik, kik előtt értékkel csak az bír, mit ennyi s ennyi forinton eladhatnak: Horvát élete egy elveszett emberi létnél nem egyéb, ők, kik kétségen kívül Kőrösit őrültnek tarták; miként ítéljenek másképp azon férfiúról, ki híres utasunkkal hasonló cél után indult ki, s nézetem szerint még nehezebb s örömtelenebb úton; mert ki nem töltené életét inkább India pálmái s ragyogó napja alatt, mint könyvtárában, mohlepte irományok között? De kik a dolgok valódi becsét más mérleggel mérik, nem érzik-e a hatást, melyet tudósunk munkássága előteremtett? A cél, mely után indult, elérhetetlen vala, megengedem, - hisz ha egyesek nem lennének, kik magoknak látszólag elérhetetlen célokat tűztek ki, a nemzetek nem haladnának még a középszerűségig sem; de valamint nemzetiségünknek a bálványozásig vitt szeretete volt az, mi őt e cél választására bírá, úgy egész élete egy hosszú apostolság vala, hogy ez érzeményt másokban terjessze; s Horvát munkássága e részben nem volt sikertelen. Néha vizsgálódásai között talán magyarokat talált oly helyen s századokban is, hol soha magyarok nem voltak, ez meglehet; de hogy még többször teremtett magyar érzeményeket oly tanítványai keblében, hol azoknak előbb nyomai sem voltak, s nála nélkül nem is lehettek volna soha, ez bizonyos. Ki őt egyszer hallá, ha tanítói székén férfias szavával Árpád s a hét vezér dicső tetteiről szólt, vagy roppant tudományának fegyvereivel azoknak állításait, kik a magyart a szegény finn néptől származottnak hiszik, leveré, s fajunkat az erényes scytha s a legyőzhetetlen párth nemzetekkel egybeköté, - vagy továbbhaladva filológiai vizsgálataiban, az etimológia tekervényes ösvényein mindig messzebb s messzebbre nyomult, míg mindent, mi nagy és dicső volt e világon, fajunkhoz tartozónak, magyarok által elkövetettnek állítá: az kételkedhetett mestere állításain, de azon óriási honszeretet hatalma, mely a tudóst elragadta, elragadta tanítványait is, s elvonatkozva egészen tudományos érdemeitől, ha munkásságának ezen oldalát tekintjük, a haza Horvát érdemeit soha nem hálálhatja meg eléggé. Nem volt tanítóink között, kitől annyian tanulták volna a hazát szeretni.
Bírálatot ígértem Petőfi költeményeiről. Most, midőn e szavam beváltásához készülök, érzem, hogy oly valamit vállaltam magamra, minek megfelelni nem tudok. A lírai költészet, mely nem fárasztó munkának, hanem pillanatnyi fölgerjedésnek gyermeke, melyben a költő nem esztétikai teóriák létesítését keresi, hanem legbensőbb érzelmeit fejezi ki, s mely csaknem öntudatlanul árad el ajkairól, hasonlóan ama kis patakhoz, melyek hegyes vidékekben a sziklák alól néha erőszakkal kitörnek, mivel a bérc nem zárhatja többé magába gazdag forrásait, a lírai költészet érdemeit a kritika bonckésével méltányolni, felfogásom szerint, igen nehéz, s főképp nem érzek én e műtételre semmi hivatást magamban.
Egyike vagyok azoknak, kik a csalogányok énekétől elbájolva, nemigen kérdik, mennyire szabályos ritmus szerint zengé el énekét, s kik ha a virág színein s illatán örülnek, hogy botanikai nevét feltalálják, kelyhét széttépni nem szokták; ki várhat tőlem szabályos esztétikai bírálatot, főképp miután Petőfi költeményeiről szólva még elfogulatlannak sem mondhatom magamat, kevés költői mű lévén, melynek több kedves benyomást, több valódi élvezetet köszönnék, mint éppen Petőfi dalainak? - Legföllebb egyes gondolattöredékeket mondhatok el, melyek most, midőn Petőfi verseit a nemrég kijött gyűjteményben újra elolvasám, támadtak bennem.
Nem emlékszem irodalmunkban senkire, ki első föllépése után a közfigyelmet oly rövid idő alatt magára vonta volna, mint Petőfi. Alig jelentek meg első dalai, s Vörösmarty, kinek tekintélyét talán senki nem vonhatja kétségbe, örömragyogó arcokkal hirdeté fényes reményeit; alig múlt nehány hét, s a dalokhoz zene készült, s a költő már a népnek ajkáról hallá szavait. Honnan ez általános hatás? Nincs senki, ki az irodalmi hír elnyerésére oly hatalmas pajtáskodás mesterségéhez Petőfinél kevesebbet értene; nem szegődött bizonyos iskolához, s így első föllépésénél mestereinek magasztalásaira nem számolhatott; dalaiban nem vala semmi, mi egyes éppen divatos eszméknek vagy érzelmeknek hízelgne. S mi szerzett hát műveinek ily rendkívüli hatást? - Ha Petőfi költeményeinek gyűjteményét végignézzük, nem nehéz okát föltalálnunk. Kétségkívül sok van e gyűjteményben, mi művészi belbecse által teljes mértékben igazolja a dicséretet, mellyel a költemények nagy része fogadtatott, nézetem szerint azonban nem csupán e költői érdemek azok, melyeknek Petőfi népszerűségét leginkább köszöni, - a varázs, melyet közönségére gyakorolt, másban is keresendő. Petőfi kitűnőleg magyar, legkisebb műve is a nemzetiség bélyegét hordja magán, s ez az ok, miért nemcsak, mint sok költőnknél, szavai, de az érzés is, minden magyar által megértetik, melyet dalaiban kifejez. Távol vagyok attól, hogy minden költeményt, mely e nagy gyűjteményben foglaltatik, remeknek hirdessek; vannak egyesek, melyek követeléseimet nem elégítik ki s melyeket, éppen mivel a költő tehetségeit ismerem, ez új kiadásban szívesen nélkülöznék: de, bátran merem állítani, ez egész vastag kötetben nincs egy dal, mely nem lenne kezdettől végig magyar, gondolatában, érzéseiben, minden szavában; a költőnek hibái s tökélyei mintegy nemzetiségünk kifolyásának látszanak; bámulhatjuk-e, hogy midőn dala a legfellengzőbben emelkedik, az egyszerű olvasó is könnyen követi röptét; hogy a legpajkosabb tréfa, mely előtt a finom műbíráló elborzadva aljasságról szól, senkit nem sért, s a kisebb művészi becsű munkák is kedvesen hatnak majdnem mindenkire? Petőfi a szó legszorosabb értelmében magyar költő, s ez az, mi valamint magyarázatául szolgál a nagy hatásnak, melyet művei gyakoroltak: úgy egyszersmind irodalmi érdemeinek legfőbbikét képezi.
De honnan van, hogy a kritikának egy része, mely nálunk dicséreteiben fukar lenni nem szokott, s annyi nevet és álnevet egekig emelt, a közvéleménnyel éppen Petőfire nézve helyezé magát ellentétbe? Egyes kitörések magyarázatát irigységben kereshetjük, mely, mint máshol, úgy az irodalomban is sok, egyébként megfoghatatlan rejtélyt megold, de kritikánk Petőfi irányában követett eljárását még nem magyarázza meg, s én hajlandó vagyok azt szinte azon okban keresni, melyben Petőfi népszerűségének alapját találom.
Petőfi népszerű a közönségnél, mert magyar; nem népszerű kritikusaink nagyobb része előtt, mert kritikánk eddig minden művet egészen idegen szempontból és szabályok szerint ítéle meg, miben egyszersmind okát találjuk azon csekély hatásnak, melyet kritikánk eddig irodalmunkban gyakorolt.
Az újabb irodalmak nagyrészint utánzással vevék kezdetöket. Talán az angol és spanyol irodalmakat kivéve, hol mind az epikai, mind a drámai költészetben több önállóságot találunk, a többiek majdnem kivétel nélkül minták szerint dolgoztak, s a befolyás, melyet a régi klasszikusok az olasz s francia írókra, ezek ismét a németekre gyakoroltak, ismeretesebb, hogysem arról hosszasabban kelljen szólanom. - Nálunk a német irodalomnak jutott e befolyás; s ha meggondoljuk, hogy mikor irodalmunk új életre ébredett, nemzetiségünk éppen legszomorúabb napjait élte, s a magyar nyelv és érzés míveltebb osztályaink között csaknem kivétellé vált: nem csodálhatjuk, ha íróink működésök szabályait azon nemzetnél keresték, melynek nyelve csaknem sajátunkká vált, s a diákon kívül műveltségünk majdnem egyedüli eszköze volt. Irodalmunknak kezdete kevés kivétellel a német irodalom utánzásául tekinthető; kevés kivétellel, mondom, merthogy a francia és klasszikus művek szintén nem maradtak befolyás nélkül, tagadhatatlan, s a versificatio, melyben, a nyelvünk sajátságai által szükségessé vált módosításokkal, egészen a német rendszer szerint jártunk el, s azon számos germanizmus, melyet - bármit mondjanak puristáink - irodalmi nyelvünkben találunk, elég világosan bizonyítja a mondottakat.
Nincs is mit bámulni e tüneményen. Csak annak ismétlése az, mit más nemzeteknél találunk, s nálunk annyival természetesebb, mivel irodalmunk nem egy, már erős nemzetiségből fejlődött ki, hanem egyesek által, éppen a nemzetiség kifejtésének eszközéül használtatott, s a kritika mit tehetett egyebet, mint hogy elfogadva az irányt, mely irodalmunknak vezérei által adatott, szintén a németeknél keresse szabályait; hisz a kritika azt tette s teszi mindenütt: vezeti az irodalmakat, de ildomos vezérként nem seregei előtt, hanem utánok jár. Új irodalmunk kezdetén a kritika nem is tehetett mást. De most, midőn főképp lírai költőinknél több önállóságot kezdünk tapasztalni, midőn irodalmunk nem csupán a nagy német folyónak mesterségesen átvezetett gyönge ere többé, hanem nemzetségünk mélyéből látunk fakadni forrásokat, vajon nem jött-e el ideje, hogy kritikánk is kissé önállóbb felfogásra emelkedjék, hogy átlássa, miként a Tieck- és Schlegelek teóriái irodalmunk valóban eredeti műveinek megbírálására nem egészen illenek?
A német és angol irodalomnak nincs őszintébb tisztelője, mint én; teljes meggyőződésem, hogy magyar író nem tehet jobbat, ha e nemzetek nagy íróival minél tökéletesebben megismerkedik; de hiszem azt is, hogy ha a magyarnak is egykor nagy írói leendenek - miről én soha nem kételkedtem -, akkor nem a külföldi nagy példák utánzása által, hanem csak úgy fognak támadni, ha a lehetőségig önállólag lépnek fel, s nem a külföld kritikai nézeteit, hanem nemzetük sajátságait tartják szemük előtt. Wilhelm Meister, Werther, Faust, Emília Galotti, Uhland és Goethe költeményei nemcsak remekművek magukban véve, hanem németek egész jellemük által; s ha magyar regényeink, drámáink s költeményeink lesznek, érdemesek arra, hogy ezekkel egy sorba állíttassanak, azok bizonyosan nem fognak hasonlítani a nevezettekhez, melyeknek analízisából kritikánk szabályait gyártja. - Nem az a kérdés: francia vagy német modort kövessünk-e műveinkben? - ez az, mi felett kritikusaink oly erősen vitatkoznak; - feladatunk magyar műveket alkotni, s a mód, mi szerint műbírálóink eljárnak, e célt nem segíti elő. - Nemcsak egyes szókötésekben: magában az egész mű koncepciójában és kivitelében is lehetnek germanizmusok, s kritikánk úgy jár el, mintha ez utóbbit csaknem erénynek tartaná.
Mint előre mondám, Petőfi költeményeinek bírálata helyett másról írtam. Bocsássanak meg az olvasók; mondom, nem születtem bírálónak, s Petőfi dalai annyi élvezetet szereztek s szereznek most is, midőn azokat ismét és ismét olvasom, hogy csak mint megvesztegetett bíró szólhatnék. Ha azonban a szerző, kit a kritikus oktatni szokott, e sorokból semmit nem tanulhat, ha egyes verseinek hibás ritmusa, egyes kitételek póriassága s az iránt, miként vált múzsája, a piros csizmájú királyleány, német filozófussá - magyar menyecskétől minden kitelik, hisz hány magyar asszonyság tündöklött egykor mint nagy verbőcziánus jurista -, mindezekről részletes tudomást máshol kell keresni; ha végre nagy meglepetésére másoktól hallja a hírt, hogy Petőfi Sándor kozmopolita lett: egyet megtudhat e sorokból - mit eddigi kritikáinak nagy részénél talán elfeledhetett -, s ez az: hogy írótársai között vannak olyanok is, kik eddigi működését méltányolják, kik kifejlődését figyelemmel követve s látva a haladást, mely későbbi műveit jellemzi, tehetségeiben bíznak. Ki huszonnégy éves korában ennyi jelest alkotott, mint Petőfi, mindenkit kielégíthet, de magát bizonyosan nem, s törekvéseit arra fogja fordítani, hogy még jelesbeket teremtsen.
Alig találunk híresebb egyediséget, kinek jellemére nézve mindenki annyira egy véleményben volna, mint Bacon. Mióta Pope kimondta ítéletét, a híres vers:
The wisest, brightest, meanest of mankind: közmeggyőződéssé vált, és Hume, Lord Campbell, Macaulay, Remusat, Fischer s annyi más nagyobb s kisebb hírű író, ki a nagy angol kancellárról értekezett, több s kisebb ügyességgel ismétlé azt, mi a szerencsétlen dicső iránt mint az utókornak változhatatlan ítélete fogadtatott el.
Dixon könyve érdekes már azért is, mert a közvéleménnyel szembeszáll, s azonkívül tagadhatatlan, hogy ki e könyvet végigolvassa, azon meggyőződéssel fogja azt letenni, hogy az ítélet, melyet az újabb tudományok egyik megalapítójának jelleme felett kimondunk, ha nem igazságtalan is, legalább túl szigorú. Egyébiránt nem vonom kétségbe, hogy Dixon a szabály szerint: "Dum vitant vitia, in contrarium currunt" - Bacon iránti pietása által elragadtatja magát, és oly dolgokat védelmez, melyek ha Bacon aljasságát nem bizonyítják is, legalább biztosan nem szolgálnak dicséretére.
Ez áll főképp Essex iránti magaviseletére nézve.
Dixon elég világosan bizonyítja be, hogy Essex azon buzgóság által, mellyel Bacon előmenetelén dolgozott, ennek inkább ártott, mint használt; de vajon nem bizonyítják-e mindazon levelek, melyek annak megmutatására felhozatnak, hogy Erzsébet Bacont főképp azért nem nevezte ki, hogy Essex irányában függetlenségét bizonyítsa be, nem mutatják-e mindezen levelek Essexnek, megengedem túlzó s meggondolatlan, de meleg részvétét s barátságát; s ha Bacon a szerencsétlen grófnak magaviseletére nézve jó tanácsokat adott, s miután ezek nem követtettek tőle, visszahúzá magát; s ha midőn perében, mint a korona vádlója, ő lépett fel ellene, azt a lehetőségig szelíden s csak hivatalos minőségében tette is: vajon nem sérti-e érzéseinket, midőn őt, habár csak ily minőségben is, barátja ellen fellépni látjuk, s nem kívánta volna-e maga az illedelem, hogy oly viszonyban állva Essexhez, minőben irányában állt, legalább mindent elkövessen, hogy hivatalának e keserű kötelessége alól felmentessék?
Bacon testvére, Antony, éveket töltött Essex udvarában; ő maga ügyvédje s pártfogoltja volt, s miután e viszonyt egész Anglia, s főképp - mint Dixon előadásából látszik - Erzsébet maga ismeré, senki nem bámulhatta volna, és senki nem vehette volna rossznéven, ha a felmentésért folyamodik, s ha ahhoz nem is köti hivatalának megtartását, legalább mindent megtesz, hogy a kínos ellentéttől, melybe őt hivatalos állása emberi kötelességeivel hozta, szabaduljon.
Minderre Dixon semmit nem hoz fel, sőt a mód, melyen Bacon maga későbbi időben szólt, midőn Essex barátai a közvéleményében felülkerekedtek, bizonyítja, hogy azt, mi magaviseletében lealázó vala, nem érezé, mi mindenesetre morális érzületének finomsága ellen bizonyít.
Hasonló nézetem azokra nézve, miket Dixon a hízelgésnek mentségére felhoz, mellyel Bacon nemcsak Erzsébet és Jakab, hanem Burgley, Cecil, Essex, Egerton s áltálján véve mindazok irányában élt, kiktől előmenetelét várta.
Igaz, hogy a XVI. században más fogalmak uralkodtak, s hogy a legjelesebbek is akkor a trónhoz és környezetéhez oly módon szóltak, melyet rég nem használunk többé, s mely által jelenleg saját magunk előtt megalázva éreznők magunkat. Azt is megengedem, hogy Bacon azon egyéniségek közé tartozott, kiknek csaknem szükséggé vált, hogy magokat mindenkinek kellemessé tegyék, s kik ennek mindent feláldoznak; azonban, ha e szüntelen hízelgéseket olvassuk, ez önmegalázást oly embertől, ki saját érdemét egész kiterjedésében ismeré: e szakadatlan urbanitás még oly emberek irányában is, kiket, mint Bacon Cockot, ellenségöknek ismernek s gyűlölnek, s kiknek irányában mégis soha, nem mondom éles, de csak férfias kifejezést sem használnak, legalább azon meggyőződés támad bennünk, hogy az, aki így viselheti magát, legalább a szilárd férfias jellemek közé nem tartozik.
Egészen másképp áll a dolog azokra nézve, miket Dixon Bacon hivatalos visszaéléseiről mond, s ha az általa felhozott adatok állnak - mint kételkedni alig lehet -, bizonyos, hogy a megvesztegetésnek vádja, mely ellene bebizonyítottnak tekintetik, legalább részben alaptalan.
A fejezetek, melyek e tárggyal foglalatoskodnak, talán a legérdekesebbek az egész könyvben. Látjuk ezekből, hogy a XVII. századig az angol törvényszékeknél ugyanazon viszonyok léteztek, mint hazánkban 1848-ig. Hogy a kancelláron kívül a legfőbb bírói hivatalok egyikének fizetése sem ment fel 100 fontra s hogy a bírák, kik egyszersmind egész sereg írnokot és más alsóbb tisztviselőt tartottak el házukban, s kiknek jövedelme 4000, sőt kétszerannyi fontra emelkedett, kizárólag a bírói taxákra számítottak; hogy ajándékok elfogadása nemcsak nem vala tiltva, hanem általános szokásban volt, s csak azon esetben rosszaltatott, ha az pendente lite történt; egyszóval ugyanazon viszonyok, mint hazánkban, s ha ezt tekintetbe vesszük, csakugyan látszik, hogy Bacon semmi hivatalos visszaélést nem követett el, s nemcsak rosszabb nem volt, mint mások, kik őt a kancellári hivatalban megelőzték s becsületben haltak meg, sőt hogy elődeit éppen becsületesség tekintetében jóval felülmúlta.
Az, hogy, ámbár Bacon ellenségei mindent elkövettek, hogy ellene vallomásokat gyűjtsenek, azon sokezer esetből, mely Bacon, mint kancellár előtt lefolyt, négy év alatt csak 25 eset fordult elé, mely ellen vád emeltetett, ezen eseteknek természete, az állítólagos megvesztegetésre fordított summának csekélysége, a nyilvánosság, mellyel a fizetések elfogadtattak, nem is Bacon, hanem írnokai által, kik azokat rendesen protokollálták: mind arra mutat, hogy ezen állítólagos vesztegetések csakugyan mint taxák fogadtattak el, s hogy ha azok közül néhány pendente lite folyt is a kancellár pénztárába, ez tudta nélkül történt. Emellett szól, hogy annyi ítélete közül, melyet Bacon mint kancellár hozott, egy sem változtattatott meg; az, hogy hivatalát elvesztve minden egyéb büntetései - elzárás, bírság, stb. - elengedtettek; hogy minden címei és a felsőházbani helye visszaadattak; hogy haláláig nemcsak a hóbortos király, hanem mindenki által tiszteletben tartatott; s mindeneknél inkább az, hogy több évig viselve oly hivatalt, melynél minden előde meggazdagodott, ő mint szegény ember halt meg, olyannyira, hogy kevés idővel halála előtt az etoni kollégiumban hivatalt kért, hogy magát becsületesen elláthassa.
De mentül meggyőzőbbek azon okok, melyeket Dixon állításának bebizonyítására felhoz, mentül valószínűbb, hogy - mint Dixon állítja - Bacon, ha az ügy perbeli tárgyalásra kerül, ártatlanságát bebizonyíthatta volna, s csak azért nem védelmezé magát, hogy a skandalum kikerültessék, s a király kívánatának eleget tegyen, annál meglepőbb, sértőbb s csaknem érthetetlenebb, hogy Bacon nevével s állásában valaki csak azért, hogy a per kellemetlenségeit kikerülje, s a királynak kedvét keresse, magát bűnösnek vallja, éspedig midőn oly bűntettről van szó, mely nevére örök szégyenfoltot nyom. Ily eljárásnak magyarázatát csak a morális érzet tágságában vagy gyengeségében kereshetjük, s ha Bacon életét tekintjük, e két hibától, úgy hiszem, nem menthetjük őt fel.
Bacon nagy befolyást gyakorolt minden tanulmányaimra, s így nagyobb érdekkel szedtem össze életének részleteit, hogy magamnak egész individualitásáról tiszta képet szerezhessek, s őszintén megvallom, alig foghatom meg, hogy az előítélet, mely a híres kancellár ellen létezik, s melyet ha nem is kizárólag Pope idézett verse okozott, de legalább igen terjesztett, oly férfiakat is, minő Macaulay, annyira elvakíthatott, hogy Bacon jellemét mint megmagyarázhatatlan rejtélyt írják le, mint pszichológiai monstrumot, melyben a természet mindent, mi a legnemesebb s legaljasabb az emberi természetben, oly tarkán vegyített össze, mint arra más példát a történetben nem találunk.
Én Bacon jellemében semmi rendkívülit, semmi meglepőt nem találok.
Nagy ész és gyenge jellem - óriási hiúság, mely mindenre kiterjed, és kielégítését oly utakon is keresé, melyeket az, kiben a férfihez illő büszkeség s öntudat nem hiányzanak, megvet -, nagy ambíció a szükséges erély s kitartás nélkül nem tartoznak azon tulajdonok közé, melyeket ritkán találunk együtt; sőt ha azon férfiak jellemét tanulmányozzuk, kik a tudomány és irodalom körében időszakot képeztek, azt fogjuk találni, hogy ezen tulajdonok vegyülete éppen ily férfiaknál a legközönségesebb.
Mi Bacon életében rendkívüli, az az, hogy ugyanazon férfiú, ki a tudomány körében egy új iránynak megalapítója volt, talán a tudományok, de mindenesetre saját szerencsétlenségére, az államban oly állást foglalt el, mely által nemcsak az irodalom körében, hanem általánosan irigység tárgyává vált, s hogy így azon hibák, melyeket másoknál csak egyes irodalmi vitákból ismernénk, az angol felsőház által tárgyaltattak.
Gondoljunk magunknak fiatal embert rendkívüli tehetségekkel, ki azoknak tudatában s oly családnak tagja levén, mely Anglia legfőbb hivatalait foglalja el, nagy reményekkel lép az életbe; gondoljuk, hogy e fiatal ember szegény s minden becsületes törekvéseinek dacára nem vergődhetik fel, mert éppen azok, kiknek segélyére számolt, őt törekvéseiben akadályoztatják; gondoljuk, hogy ezen ember, ki minden fáradság után negyvenhat éves lesz, mielőtt hivatalra szert tehet, maga mellett akárhányat lát, kik mellékes utakon kegy által oly polcra emelkednek, mely után ő hasztalan vágyódik; gondoljuk hozzá a kort, melyben Bacon élt, s mely politikai moralitás tekintetében oly elveket követett, melyeket napjainkban senki nem vallana be, s hogy ő maga jellemszilárdsággal nem bírt; s úgy hiszem, a híres kancellár egész magaviseletében, még Essex irányában sincs semmi magyarázhatatlan. Én legalább mindig inkább sajnálat- mint megvetéssel tekintek vissza e nagy szellem életére, kinek a természet annyit adott, s ki mindezen adományok által csak azt érte el, hogy halhatatlan nevet szerezve magának, az utókor bámulatával egyszersmind megvetését nyerje el, s ki életén át - mire munkáiban s leveleiben számos bizonyosságot találunk - érezte mindazon keserűséget, melyet a gondolat s tudomány embere a közélet rögös pályáján nem kerülhet ki.
A gyermekeknek magok közti beszélgetésökért, a nevelőkért, katechétákért jót nem állhatunk; de nem remélhetjük-e, hogy egy anya vallásos proselytismusért gyermekeinek boldogságát, nyugalmát el nem fogja rontani? Az anyára gyermekeinek boldogságát bátran rábízhatja a törvényhozás. Én tehát ez elvtől vezéreltetve egészen a KK. és RR. izenetét pártolom, és meg vagyok győződve arról, hogy talán e táblának többsége, mihelyt átlátja azt, hogy nézeteim helyesek, pártolni fogja ugyanazt; mert e tábla és általában a törvényhozás nem pártolhat semmit, mi a vallásos indifferentizmust elősegíthetné. A jelen vallásos tanácskozásoknak egy más alkalmával egy érdemes s általam igen tisztelt tagja ezen táblának, midőn korunk vallástalanságáról szólt, azt nyilatkoztatta ki, hogy e vallástalanságot veszedelmesnek nem tartja, s attól nem irtózik. Én nem oszthatom véleményét, s éppen mert ugyanazon mélt. taggal maga a dolog érdeme iránt kezet fogtam, mert a vallásos tárgyakban vele szoktam szavazni, jogomnak és kötelességemnek tartom nyilván kimondani azt, hogy én soha semmit az indifferentizmus elvéből pártolni vagy elfogadni nem fogok. - Bizonyos, hogy azon kor, melyben élünk, nagyokat tett és sokban felülmúlta elődeink reményeit is; de mindaz, mi e korban nagy, mi a jelenben boldogító s a jövőben csodáltatni fog, nem az indifferentizmus következése. Ha korunkban a katolikusok Irlandban emancipáltattak, ha a szabadságért milliók véreztek, ha az angol gyarmatokban a rabszolgák láncai levétettek: ez nem az indifferentizmus következése vala, hanem dicső következése azon hitnek, azon vallásnak, mely az emberszeretetet tűzte ki haladásunk alapjául. Ha az, mit mi most a vallás szabadsága mellett teszünk, egykor áldatni fog: azt az emberi szeretet, a keresztény egyezség tevé, az indifferentizmusnak nincs része tetteinkben.
Ha valaha tárgy volt, mely a mélt. tábla egész figyelmét megérdemlé; ha valaha volt egy pillanat, hol az egyes szavát adva, érezheté tettének egész felelősségét: a jelen tárgy s pillanat egyike azoknak; s akár azon viszonyokat tekintsük, melyekben a hon külön vallású polgárai egymáshoz állanak, akár azon rendkívüli izgalmat, mely Európát e pillanatban a vallásos tárgyak iránt eltölti - nem lehet senki, ki a jelen tárgyról határozva ne érezné, hogy milliók lelki csendjéről, talán hona nyugalmáról határozott. Nem mint egy vagy más vallásnak híve, nem mint egy vagy más politikai nézetnek pártolója - én részrehajlatlanul kívánok szólani a tárgyhoz; fogok szólani azon általányos elvekből kiindulva, melyeket a vallásos tárgyakban mindig követtem, azon erős meggyőződéssel, hogy határozatainknak alapja csak igazság lehet, hogy minden elnyomás, a lelkiismeretnek minden erőszakolása, bárkik felett űzetik, végre megtermi káros gyümölcseit, hogy mint mindenütt, úgy a vallásban a nyugalomnak egyetlen biztos talpköve a szabadság. - A t. KK. és RR. üzenetökben azon tagadhatatlan alapelvből indulván ki, hogy senkinek a polgári törvények iránt tartozó engedelmességet megtagadni vagy azoknak önkényes magyarázatába beléereszkedni nem szabad, - az egész kérdésnek elhatározása, csekély belátásom szerint, csak attól függ: vajon a kérdéses esetekben a polgári törvényeknek megtagadtatott-e a tartozó engedelmesség, s mennyiben történt ez? Ha ez történt, akkor a sérelem világos, s mert alkotmányos országban sem a kormánynak, sem egyeseknek a törvény önkényes magyarázatára engedelmet adni nem lehet: első kötelességünk e sérelem orvoslásáról gondoskodni.
Mikor utolsó alkalommal a nagyváradi s volt rozsnyói püspökök ellen felhozott sérelem ezen tábla által tanácskozás alá vétetett, magam voltam az, ki bátor valék a mélt. főrendek előtt ugyanazt hozni indítványba, mi most a KK. és RR. által javasoltatik; s így kötelesnek érzem magamat - habár csak röviden - azokra, miket a szatmári megyés püspök úr őméltósága felhozott, felelni. A mélt. püspök három okot hoz fel a KK. és RR. indítványa ellen: az első az egyházi és világi hatalomnak egymás közti viszonyaiból vétetett; a második a fennálló törvényeknek tekintetéből; a harmadik az ilyetén törvényes provízió által netalán okozandó lelki nyugtalanságból. - Én pedig megvallom, hogy ezen három ok - egyenként véve - engem éppen arról győzött meg, hogy a KK. és RR. által indítványba hozott javaslat egyáltalában szükséges; szükséges pedig először azon viszonyok miatt, melyek az egyházi és polgári hatalom között léteznek; mert meggyőződésem szerint van egy része a vallásnak, van egy része az egyházi hatalomnak, mely minden világi hatalomtól egyáltalában független, arra, mi az egyház köréhez tartozik és a szentségek ceremóniájához való, a világi hatalom semmi hatóságot és befolyást nem űzhet, hacsak ki nem akarjuk mondani azon elvet, hogy minden világi hatalom, mely például a házassági szentségről kimondja, hogy áldás adassék, s ily vagy más módon adassék, és más szentségeknél is a formát megszabja, valamint a kat. vallásba elegyedik, úgy más vallásokra is kiterjeszthetné hatalmát; s így e részben fenn akarom tartani a kat. egyháznak és minden egyháznak függetlenségét; de kérdem a mélt. főrendeket: mi ennek világos következése? Ennek következése - meggyőződésem szerint - nem más, mint az, hogy mihelyt az egyház függetlensége egyszer elismertetik, mihelyt a világi hatalom kinyilatkoztatja egyszer azt, hogy az egyházi hatalomra semmi lényeges befolyással nem bír, az egyházi hatalomnak már ott, hol a törvény végrehajtásáról van a szó, többé befolyást nem engedhet; mihelyt tehát egyrészről az egyházi hatalmat függetlennek nyilatkoztatjuk, s kimondjuk, hogy a vegyes házasságok törvényeinkhez, szokásainkhoz illők, azonnal ki kellett nyilatkoztatnunk azt, hogy miután azon vegyes házasságok a tisztelt egyháznak elvei ellen valók, azon házasságoknak kötéseit olyanokra kell bíznunk, kiknek elveivel azok ellenkezésben nem állanak; azért kellett bíznunk az ily házasságok kötését a protestáns lelkipásztorra, mert csak úgy tarthattuk fenn az egyházi rendnek teljes függetlenségét; fenntartatik pedig ez úgy, hogy azáltal törvényeink semmi módon nem sértetnek. - A másik ellenok vétetett a törvényből s mondatott, hogy a XXVI. törvényben az foglaltatik, hogy az ilyentén házasságok mindig a kat. lelkipásztor előtt köttessenek. Megvallom, ez áll; de midőn azon törvény hozatott, a kat. anyaszentegyház nem nyilatkoztatta ki oly világosan, mint most, hogy az ilyetén házasságoktól az áldást meg akarja tagadni: mihelyt tehát 1791-ik esztendő óta az egyházi rendnek nyilatkoztatásai e részben némiképp változtak, és a reverzálisok megszüntetése által azon viszonyok törvényesen is más tekintetet nyertek, szükségképp kell változni a törvénynek is, és pótolni kell az 1791. XXVI. törvényt mindazzal, ami mostani helyzetünkben egyáltalában szükséges. - Felhozatott mint harmadik ellenok a KK. és RR. indítványa ellen az, hogy azon javaslat által egyes személyeknek lelki nyugalma sértetni fog. Megvallom, igen átlátom, hogy ez tán történik, de át nem látom, miként fogjuk azt elhárítani; mert azt hiszem, ha valakinek lelkében nyughatatlanság támadott, ha valakinek lelkiesmérete sértetett, annak a törvényhozó nem oka, arról mi nem tehetünk, rajtunk csak az áll, hogy a törvénynek végrehajtását lehetővé tegyük, azt pedig csak úgy fogjuk lehetővé tenni, ha a ts. KK. és RR. indítványát elfogadjuk. Mert micsoda változtatást hoznak a KK. és RR. javaslatba? Azt, hogy az ilyetén vegyes házasságok nemcsak katolikus, hanem protestáns lelkipásztor előtt is köttessenek; - de nem nyilatkoztatta-e a klérus azt, hogy elveivel az ilyetén vegyes házasságokra adandó áldást ellenkezőnek tartja? Mi nem nyilatkoztathatunk ki oly posszibilitást, mely a klérus előtt nem posszibilitás; mi nem adhatjuk polgárainkat azokhoz, kik itt azt nyilvánítják, hogy az áldás adását elveikkel ellenkezőnek látják: én tehát fájdalommal elismerem, hogy nyughatatlanságok támadhatnak és támadnak is ezen új törvény által egyesek lelkében; de egyébiránt meg vagyok győződve, nem rajtam, nem a törvényhozáson áll ezen nyughatatlanság megszüntetése. - Felhozatott itt még egy panasz a törvényhozás ellen, melyre hasonlóképp felelni kötelességemnek tartom, mert az valóban nehéz panasz. Mondatott ugyanis, hogy a jelen törvényhozás gondoskodott, hogy itt a protestánsok jogait kiterjesztette, az unitáriusoknak, a zsidóknak jogokat adott, úgy a nem egyesült görögöknek is, egyedül a katolikusokról nem gondoskodott. Arra nézve, hogy a katolikusoknak jogok nem adattak: különösen azért nem adattak jogok a katolikusoknak, mert azok minden jogot úgyis bírnak. Meg vagyok győződve, miszerint a törvényhozás, a többi vallásokat tekintve, érzette magas feladását, s azt tartom, mihelyt a kat. vallás érdeke sértetni fog, hasonlóképp arról fog tanácskozni, hogy a kat. vallásnak megsértett jogai helyreállíttassanak, s ekkor bizonyosan pártolókra fog találni ez ügy az alsó táblánál is, itt is, mert mit többségben vagyunk; de míg a katolikus érdek nem fog sértetni, addig rossz néven nekünk törvényhozóknak nem veheti senki, hogy éppen azon keresztényi szeretettől vezéreltetve, melyre a kat. vallás bennünket tanított, más polgártársainknak jogokat adtunk, s azáltal megmutattuk legvilágosabban, minő jónak és szépnek kell lenni azon vallásnak, mely az országnak majoritását arra bírhatta, hogy a minoritás iránt igazságos volt.
Mikor ezen tárgy utolsó tanácskozásunk alá került, bővebben előterjesztettem véleményemet. Én a nagyváradi püspök úrnak tettét akkor sérelemnek nem tartottam, habár szívem igen nagyon elbúsult, miután látom, hogy a klérus azon faktumot magáévá tette. Ezen faktumot, miután a dolog nem változott, most sem tarthatom sérelemnek, mert meggyőződésem szerint mindaz, amit a törvény nem tilt, szabad; mindaz, mit a törvény világosan nem parancsol, nem olyan, hogy annak elmulasztása által valaki sérelmet kövessen el, és hazám szabadsága biztosítva csak akkor lesz, ha ezen elv általánosan el lesz ismerve minden ember által az egész hazában, és habár most ezt nem remélhetem is s fájdalommal tapasztalom, hogy ezen elv nem követtetik, hazánkban nem akarok én szavammal okozni oly példát, melyet jónak nem tartok s jónak elismerni soha sem fogok. Mi a sérelmet illeti: mint fellebb mondám, ezen tettet sérelemnek nem tartom; a komáromi örökös főispány őméltóságának indítványát azonban főként két okbul elfogadom; először: mert a volt rozsnyói és nagyváradi püspök uraknak tetteit olyaknak tartom, melyek, habár nem okoznak is sérelmet, legalább nagy aggodalmat szültek a hazában, éspedig annál nagyobbat, mint hogy a klérus azon tetteket egyáltalában magáévá tette s magáénak nyilatkoztatta; másodszor: azért, mert ezen tetteknek felterjesztésében látom legjobb motivációját azon törvénynek, melyet mi tegnap a vegyes házasságokra nézve minden jövő rossz következések elhárítása végett elhatároztunk: és így egyáltalában nem látom át, a törvényhozás miért ne jelentene fel királyának egy oly faktumot, mely aggodalmat szült az egész hazában, és a törvényhozást arra bírta, hogy új törvényes províziót tegyen jövendőre nézve.
Ha azon akadályok hosszú során végigtekintek, melyek haladásunkat majdnem lehetetlenné teszik, ezek közül első helyet foglal kétségkívül azon állapot, melyben a vallásos viszonyok hazánkban állanak. Mióta az 1791 : XXVI. t. cikk alkottatott, mióta ezen t. cikk által, amint a törvény maga mondja, reformált honfitársainknak vallásos szabadsága örök időkre biztosíttatott és megerősíttetett, a súrlódásoknak egész hosszú sora következett, mely akkortul mostanig nem szűnt meg, s annyi országgyűlések fáradozásai nem hozhatták helyre Magyarországban azon békét és egyetértést, mely nélkül a legnagyobb nemzetek is lesüllyedtek nagyságukból; ilyen kicsiny nemzet pedig, milyen a magyar, egészen elaljasodik, és pangásában semmivé lesz. Ez tovább nem maradhat így. A vallás kérdése olyan, melyről nekünk határoznunk kell; mi nem hagyhatjuk tovább e kérdést függésben, nem engedhetjük, hogy valahányszor törvényes intézkedést szükségesnek tartunk, valahányszor valamely új javítást az országba be akarunk hozni, mindig mint rémkép a vallás egybebonyolódott állapotja lépjen előnkbe, és lehetetlenné tegye legnemesebb igyekezeteinket, legszentebb célzatinkat. Azt hiszem, ez az országgyűlésnek legszebb, legmagosabb föladata, - nekünk, kik itt ülünk, legszentebb kötelességünk: a vallás ügyét végre egyszer tisztába hoznunk, nem egyes parciális törvénykezések által, hanem oly módon, hogy tisztában maradjon, hogy azon elvekre nézve, melyekre alapíttatik, vitatkozás köztünk többé ne lehessen; és így nem csak protestáns honfitársaink, hanem magunk nyugalma is végre megállapíttassék; az pedig, mélt. fő RR., egyetlen egy mód által történhetik, és ez az: ha törvény által kimondatik minden vallásnak tökéletes egyenlősége, minden vallásos viszonyokban létezendő tökéletes viszonyosság, minden vallásoknak általános szabadsága. Ha a dolgoknak ezen állásában semmi talán az országban nagyobb reményekkel nem váratott, mint utolsó törvényjavaslatunkra őfelsége által ígért királyi válasz, az igen természetes; de éppen oly természetes az is, hogy ezen királyi válasz azon formában, melyben adatott, e reményeknek eleget nem tett, hogy a várakozásokat ki nem elégítette, nézetem szerint ez a dolognak állásából foly. A vallásos állapotok Magyarországban, felfogásom szerint, oly állapotban vannak, hogy azokat egyes részletes intézkedések által elrendezni, hogy azok között az országot parciális javítások által megnyugtatni nem lehet; itt általános provízió szükséges - itt az egyenlőségnek, viszonosságnak kimondása szükséges. Ha tehát a kormány ezen királyi leiratában beereszkedett volna mindazokra is, miket mi törvényjavaslatunkban fölterjesztettünk; ha mindazokat helybenhagyta volna is: még azon esetben sem jöhetett volna e királyi leirat által a vallásos tárgy úgy tisztába, hogy mi abban tökéletes megnyugvásunkat találtuk volna; mert törvényjavaslatunkban is sok jeles tárgy nem foglaltatik, mely a vallásos viszálkodásoknak kikerülésére egyáltalában szükséges; ilyen az átmenetel és többek. De vannak még más okok, melyekért ezen királyi leirat várakozásainkat nem elégíti ki. Az első ok abban fekszik - hogy ha valahol, bizonyosan a vallásos tárgyakban -, ha valami jót és célszerűt akarunk tenni, mindazon kérdéseket, melyek a tárggyal összeköttetésben vannak, in complexu kell tárgyalni. Mindazon pontok, melyek törvényjavaslatunkban igen szoros összeköttetésben állnak egymással, így jelesül az összeesketésnek módja, a lehető legszorosabb kapcsolatban áll azzal, mi iránt őfelsége királyi leiratában nyilatkozik. Mármost hogy áll ezen királyi leirat? E királyi leiratban kimondja őfelsége szándékát a reverzálisokra, vagyis inkább a vegyes házasságokból származott gyermekeknek mily vallásban történendő neveltetése iránt; aziránt pedig, miképp történjék az összeesketés, a királyi leirat nem nyilatkozik. Már mi ennek a következése? Nem egyéb, mint az, hogy azon indítványokat és javaslatokat, melyeket a kormány az I., 4. és 5. pontra nézve javasolt, mindaddig nem fogadhatjuk el, minekelőtte nem tudjuk, mi a szándéka őfelségének az összeesketések módjának meghatározására nézve, mert a lehető legnagyobb kapcsolatban van egyik a másikkal. Ezen kívül van még egy ok, melyért a királyi leirat ki nem elégít; és ez, megvallom, ezen frázisban fekszik: "non nisi ubi pacta similia haud succederent, aut partes competentes ipsis paciscendi iure hoc uti nollent, nascituros illarum liberos religionem patris sequi debere constituatur." Ha ezen frázis a törvénybe megy, meg vagyok győződve, hogy ezen frázisnak éppen oly káros következései lehetnek, hogy ennek éppen oly interpretációk adathatnak, milyek adattak a "ne transitus temere fiat"-nak; hogy e szavaknak azon magyarázat adathatik, mintha ti. a törvény azt kívánta volna, hogy mielőtt valamely vegyes házasság összeköttetik, az ily egyezkedésnek megszerzése legalább megpróbáltassék. Én tehát mélt. fő RR., mi ezen királyi leiratot és különösen mi azt illeti: hogy a jelen királyi leirat nem olyan, mely egy újonnan alkotandó törvénynek már alapjául szolgálhatna, a t. KK. és RR.-el tökéletesen egyetértek, és erről őfelségét felküldendő felírásunk által, melyet előbbi feliratunkhoz csatolni kívánok, tudósítandónak vélem. Egyébiránt nem lehetek egy véleményben a KK. és RR.-el azon általánosságra nézve, mellyel a királyi leiratban ajánlott módok ellen nyilatkoznak. Meg fogom magyarázni nézeteimet. Mik a kormánynak a királyi leiratban azon módra nézve, mely szerint a vegyes házasságokból születendő gyermekek nevelése iránt rendelkezni kíván, kifejtett nézetei? A királyi leirat ugyanis kinyilatkoztatja, hogy őfelsége attól, hogy a gyermekek atyjok vallását kövessék, egyáltalán nem idegen; és én úgy értem ezt, hogy őfelsége törvényjavaslatunkat ennyiben helybenhagyja; egyébiránt fenn akarja tartani azt, hogy a házasságra lépő felek egymás között másképp is rendelkezhessenek, mint azt a törvény rendelné. Jelen viszonyainkban, így jelesen, míg törvényeinkben az áll, hogy a vegyes házasságokat mindig csak a kat. lelkipásztor előtt lehet kötni, én őfelségének e javaslatát el nem fogadnám. Miért? - mert ez esetben meg vagyok győződve, hogy számtalan térítési kísérletnek nyittatnék út és kapu. Nem szólok tehát most arról, hogy ezen királyi leiratban foglalt javaslatot azonnal elfogadjuk, mert mint most állunk, azt hiszem, hogy ezen királyi leiratnak javaslatát és indítványát elfogadni nem lehet; hanem én úgy vagyok meggyőződve, hogy még ez országgyűlés alatt a vallásos tárgyakat rendbe fogjuk hozni. A t. KK. és RR. ez iránt oly szilárdan nyilatkoztak már oly sok országgyűlés alatt és oly szilárdan nyilatkoztak most, hogy a t. KK. és RR. részéről semmi kétség e kérdésre nézve nem lehet; ők mindig az egyenlőség és viszonyosság elvét pártolták; a mélt. fő RR. közt is bizonyosan a vallásos tárgyban ugyanazon elvek nagy haladási stádiumban vannak: mert ha összehasonlítjuk azt, mi 1836-1840-ben történt, remélnünk lehet, hogy ily arányban haladva, a mélt. fő RR. 1843. évben kezet fognak fogni a t. KK. és RR.-el. A kormány, mely minket ezen királyi leiratban felszólít, hogy az egyenlőség és viszonyosság elvét ezen esetben alkalmazzuk, vissza nem léphet úgy, hogy ezen elveknek törvényes kimondását ellenezhetné és erre nézve szankcióját adni ne akarná. A jelen viszonyok közt tehát - noha optimista nem vagyok - azt hiszem, hogy a vallásos tárgy rendbejő. Már ha ez áll, ha az egyenlőségi és viszonyossági elv a törvénycikkben kimondatik és minden törvényes viszonyaink ezen elv útmutatása szerint rendeztetnek el: vajon akkor is elfogadhatatlan leend a kormány által a vegyes házasságokból származott gyermekek nevelése iránt tett indítvány? Én azt hiszem, hogy nem; s részemről nyíltan és világosan kimondom azt, hogy a kormány által indítványozott módot ily viszonyok alatt a vegyes házasságokból született gyermekek neveltetésére nézve sokkal célszerűbb, a szabadság elvével sokkal megegyezőbbnek tartom mindazt, melyet mi törvényjavaslatunkban fölterjesztettünk, és amelyet én a múlt országgyűlés alatt tehetségem szerint pártoltam. Meg fogom mondani a mélt. fő RR-nek okaimat. Mik a t. KK. és RR-nek, mik nekünk - kik a t. KK. és RR. többségének véleményét e teremben képviseljük - elveink a vallás tárgyára nézve? Elvünk tökéletes szabadság, elvünk az egyenlőségnek és viszonyosságnak elve. Mármost kérdem a mélt. fő RR-et: vajon a viszonyosság és egyenlőség elvének a kormány által tett propozíció nem felel-e meg éppen úgy, mint azon törvényjavaslat, melyet mi tevénk? vajon a szabadság elvének nem felel-e meg sokkal inkább? vajon ha a törvényhozás azt mondja: felállítok részemről egy általános províziót, - mert a gyermekeknek vallásos neveltetésére általános províziót kell felállítani -, s ez az lesz, hogy a gyermekek mindig apjok vallását kövessék; de mivel a vallásos érzelmek kifejlése az asszonyi nemben sokkal erősebb, mint a férfiakban, mert a törvény a vegyes házasságokat pártolása alá vette, és azoknak akadályoztatását törvénysértésnek nyilatkoztatta, és tagadni nem lehet, hogy sok eset lehet, hol egy leány oly buzgósággal viseltetik vallása iránt, hogy inkább, ha szíve törnék is, lemond szerelméről, mintsem hogy vallása elveit sértené, megengedem, hogy ott, hol a felek a törvényes provízióval megelégedve nem volnának, másképp is rendelkezhessenek; - de kérdem: nem sokkal több szabadságot és garanciát nyújt-e ily törvény, mely a részeknek megengedi az egyezkedést, és főképp oly tárgyakra nézve, melyekre nézve a törvényhozás a törvénynek sikeres alkalmazását csak akkor remélheti, ha a felek parancsában megegyeznek? És éppen ilyen a nevelés; mert kérdem a mélt. fő RR-et: vajon mikint fogják nevelni oly szülők gyermekeiket, kik kénytelenítve lesznek arra, hogy azokat bizonyos forma szerint neveljék, belsőképp másképp lévén meggyőződve és mást kívánván, mint mit a törvény rendel? De nem mondatik, hogy ezen viszonyosság, mely a királyi leiratban ajánltatik, inkább látszó, mint való, hogy ezen viszonyosság nem létez, mert reformált honfitársaink meggyőződésével nem egyez meg az, hogy a még csak születendő gyermekek vallásbeli neveltetéséről rendelkezés történjék? - Én, mélt. fő RR. bizonyosan, ha valaki, mélyen tisztelem azokat, kik azon véleményt felállították, de megvallom, nem egyezem meg velök, és részemről éppen az ellenkezőről vagyok meggyőződve, tudniillik arról, hogy reformált honfitársaink meggyőződésével ellenkezésben nem áll, sőt nem is állhat, mert azon esetre, ha ez állna, bizonyosan reformált honfitársaink buzgóságukat arra nem fordították volna, hogy a gyermekeknek mikénti neveléséről törvényes rendelkezés tétessék. A törvényes provízió szintúgy rendelkezik a születendő gyermekekre nézve, mint egyes felek között kötött szerződések; ha tehát ellenkezésben állana református honfitársaink vallásos meggyőződésével az, hogy a gyermekek vallásos neveltetéséről születésök előtt rendelkezzenek, akkor nekik in massa ezen törvény ellen fel kellett volna lépni és protestálni, - ez egyik okom. De mondhatná valaki, hogy különbség van a törvényes provízió és egyes részek között kötött kontraktuális provízió között; - e részben nem fogok ragaszkodni ellenkező nézetemhez, csak azt állítom, hogy reformált honfitársaink vallásos nézete semmiben sem különbözhetik azon vallásos nézetektől, melyekben ugyanazon vallásban levő más nemzetek minden reformált konfessziói vágynak. Márpedig erre nézve biztossá tehetem a mélt. fő RR-et, hogy ez annyira nem ellenkezik más országokban, pl. Badenben, a reformátusok vallásos meggyőződésével, hogy ott, hol a törvény ilyetén províziókat és szerződéseket megenged, igen számosak, sőt számosabbak azon esetek, melyekben a reformátusok kérvén ily szerződéseket, a gyermekek mind a reformált vallásban neveltetnek. Én tehát azt hiszem, a viszonyosság valósággal létez, és meg vagyok győződve, hogy reformált honfitársaink tiszteletre méltó vallásos buzgósága mellett nem lesznek utolsók, kik azon törvény engedelmével élni fognak. De valamennyien tudjuk, mik voltak következései a reverzálisoknak, valamennyien tudjuk, hogy minden vallásos viszálykodások nagyobb része éppen ezen reverzálisokból származott; már ha, mint némelyek gondolják, a kormány által javaslott és indítványozott mód nem más, mint a reverzálisoknak törvényesítése; ha az csakugyan nem más, mint a reverzálisoknak valóságos behozatala, nem kell-e tehetségünk szerint ez oly károsnak mutatkozott dolog törvényesítése ellen felszólalnunk? Én részemről nyíltan kimondom, ha ma az javasoltatnék, hogy a reverzálisoknak adása mind a két félnek engedtessék meg, ily törvényt, habár viszonyosságot látnék is benne, rossznak tartanám azért, mert a reverzálisokat oly valaminek tartom, mi minden szabadsággal ellentétben áll. A reverzálisok egyes felek között kötések, de miként kötött kötések? Egy harmadiknak, egy idegennek befolyásával; a reverzálisok oly kötések, melyektől a kontrahensek közös megegyezéssel is vissza nem léphetnek; a reverzálisok oly kötések, melyekre nézve egy harmadik, tökéletesen idegen még a kontrahens félnek halála után is reklamációt tehet; a reverzálisok nem kontraktusok, hanem egy tökéletesen idegen testületnek adott ígéretek aziránt, hogy a gyermekek mily vallásban fognak neveltetni: ez meggyőződésem szerint minden szabadsággal ellenkezésben áll; mert meggyőződésem szerint úgy előre magát senki sem kötelezheti le, hogy - habár megváltoztatta volna meggyőződését - előre ígérje, hogy gyermekeit egy bizonyos és talán meggyőződésével ellenkező módon fogja nevelni. De vajon azon mód, mely a kormány által javaltatik, a reverzálisokkal áll-e legkisebb hasonlatosságban? áll-e annyiban, hogy a javaslott szerződések a gyermekek vallásos oktatásáról rendelkeznek, de másban miben? Vajon nem lehet-e az ily házassági paktumoknak kötésére nézve oly formákat szabni a törvényben, melyek által tökéletesen kizáratik minden harmadiknak befolyása? Vajon azáltal, hogy tisztán privát szerződéseknek jelentettek ki, nincs-e megengedve, hogy a felek minden pillanatban tőlök visszaléphessenek? nincs-e kizárva minden idegennek beavatkozása? nincs-e eltiltva minden harmadiknak reklamációi joga? De azt hiszik talán némelyek, hogy a királyi leiratban felhozott javaslatok elfogadása által azok, kik vallásuk iránt fölötte buzgólkodnak, mintegy fölhívatnak arra, hogy az ilyetén ígéreteket a felektől mindenféle módon kicsikarván, ezzel vallásuk terjesztésére visszaéljenek; és én magam is úgy vagyok meggyőződve, hogy ha az ilyetén házassági paktumok megengedtetnek, azok, kik vallásuk iránt talán szerfelett buzgólkodnak, mindent el fognak követni, hogy ilyetén ígéretek adassanak, éspedig minél számosabban; én ennek valószínűségét egyáltalában nem tagadom. De vajon azok túlbuzgólkodásait törvényes províziókkal akadályoztathatjuk-e? vagy ha az, mit törvényjavaslatunkban mi ajánlánk, ti. hogy minden gyermek apja vallását kövesse, a kormány által elfogadtatik - azon túlbuzgólkodók nem fognak-e éppen úgy fáradozni vallásuk terjesztése mellett, mint ez esetben? Csak a terrénum különböző; ha most a törvény által tett propozíció elfogadtatik, minden erejöket arra fogják fordítani, hogy ígéretek és szerződések köttessenek; ha törvényjavaslatunk fogadtatik el, minden erejöket arra használni, hogy vegyes házasságok ne köttessenek; itt más a terrénum, csak az a kérdés, vajon a törvényhozásra nézve, miután kinyilatkoztatta, hogy a vegyes házasságoknak akadályoztatását valami veszélyes dolognak tartja, nem sokkal jobb-e, ha azon túlbuzgólkodók azon fáradnak, hogy ily szerződések adassanak ki, melyek később minden pillanatban megsemmisíttethetnek, mintha minden egyes házasság akadályozásán iparkodnának, ím megmondani ez egész tárgyra nézve személyes nézetemet. Legyen szabad, habár szokatlan is, itt egy auktoritásra hivatkozni; nem törvény, nem magyar író, de oly férfiú, ki a szabadság elveinek terjesztésére nézve Németországban többet tett, mint bárki; és ki azon résznél és felekezetnél, melyhez tartozom, elég nagy auktoritással bír: és ez Rotteck Károly; ő ugyanis a kölni püspök iránt létező villongások idejében egy broschürt írt, és abban éppen azon esetre alkalmazólag - mert itt is majdnem ugyanazon kérdések fordultak elő - ezeket írta: "Ich billige es, dass die bügerliche Gesetzgebung eine Regel für die Erziehung der Kinder aus gemischten Ehen aufstelle, doch nur unbeschadet der den Brautleuten zu gewährenden Freiheit etwas anderes für ihre künftigen Kinder durch Ehevertrag zu bestimmen." Ezt csak azért hoztam fel, hogy kimutassam, miképpen sokan, kik a szabadság mellett küzdöttek Németországban, ugyanazon elveket védték, ugyanazon terrénumra állottak, melyeket most a kir. leiratban látok.
Röviden összefogom a mondottakat. Meggyőződésem szerint a királyi leirat nem olyan, mely törvényjavaslatnak alapjául szolgálhatna; nem, először azért, mert az egyenlőségnek és viszonosságnak elvei nem általánosan, hanem csak alkalmazólag azon egy-egy esetre mondatnak ki; - nem, másodszor azért, mert a királyi leirat csak a harmadik pontra terjeszkedik ki, és nem szól a többiekre, miket törvényjavaslatunkban fölterjesztettünk, és mik a harmadik ponttal szoros összeköttetésben vannak; nem, harmadszor azért, mert oly frázist foglal magában, mely, ha törvénybe foglalhatnánk, új súrlódások- és bajoknak nyújtana alkalmat; ennyiben tehát a t. KK. és RR-el egy értelemben vagyok. De mivel azon esetre, ha vallásos villongásaink végképp egy oly törvény által intéztetnének el, melyben a vallásos egyenlőség és viszonosság kimondatnék, én a királyi leiratban mondottakat a vegyes házasságokból született gyermekek neveltetésére nézve ajánlott módot nemcsak hogy nem károsnak, de olyannak tartom, mely a vallásos szabadság elveivel még törvényjavaslatunknál is jobban megegyez; fölszólítandónak vélném tehát a t. KK. és RR-et, hogy a királyi leiratban ajánlott törvényes intézkedések iránt, nem, mint tették, általánosan, hanem csak a dolog jelen állására nézve nyilatkozzanak, s kimondják: hogy addig, míg az egyenlőség és viszonosság elve minden vallásos tárgyra alkalmazva nem lesz, e felirat által ajánlott változásokat el nem fogadhatják; főképpen azért nem, mert a királyi leiratban ajánlott pontok iránti intézkedés célirányosan nem történhetik, míg őfelségének nézete a többi pontok iránt az ország rendei által ismerve nem leend. Nem jó, nem célirányos, meggyőződésem szerint, ha előre ily határozottan nyilatkozva, további traktátusoknak útját elvágjuk, s miután mégis megtörténhetik, hogy később tán meggyőződhetnénk a kormány ez indítványának helyességéről, előre kimondjuk, hogy azt semmi esetre elfogadni nem akarjuk.
Röviden összpontosítva nézeteimet, véleményem ez: a t. RR. első kívánatára nézve a t. RR. nézetét nem oszthatom, mert fölfogásom szerint a papi körlevelek megsemmisítése szükségképp a kat. klérusnak kényszerítésére fogna vezetni, ezen kényszerítést pedig sem szükségesnek, sem célszerűnek, sem a törvényekkel megegyezhetőnek nem tartom, a 2., 3. és 4. pontra nézve ugyanazon elvből kiindulva, miután a vallások függetlensége a kormány felső felügyelése és büntetésjoga nélkül fönn nem állhat: a t. RR. felírási javaslatát pártolom.
Röviden csak azon indokokat akarom előadni, melyek a minisztériumot arra bírták, hogy habár számtalan nagy fontosságú és sürgős kérdésekkel van elfoglalva, mégis ezen ügyben már most kívánt törvényjavaslatot a t. Ház elé terjeszteni. Az 1848-i XX. t. cikk minden, az országba bevett vallás tökéletes egyenlőségét és a köztök létező viszonyosságot állította fel elvül. A 8. szakaszban biztosította a hon görögkeleti polgárainak jogát egyházi és iskolai ügyeiknek autonóm rendezésére nézve, egyszersmind e célból egy egyházi kongresszus összehívását rendelte el, meghatározván az összehívásnak módját és a tartandó egyházi kongresszus alakját. A nemsokára azután közbejött események következtében a törvénynek ezen rendelete nem volt teljesíthető, és így történt, hogy azon nagyfontosságú változások, melyek a görög-keleti egyház körében híveinek megegyezésével történtek, jelesen a görög-keleti egyház román és szerb nemzetű híveinek egymástól való elválása és egy külön román metropoliának felállítása, oly egyházi gyülekezetben határoztatott el, mely formájára nézve az 1848-i törvény rendeleteinek meg nem felel, és hogy emiatt a görögkeleti metropoliának kettőre való tettleges elválasztásának törvénykönyvünkben semmi nyomát nem találjuk. Ezen hiányt pótolnunk kell, és azért a minisztérium szükségesnek tartotta egy oly törvényjavaslatot a t. Ház elé terjeszteni, melyben azon egyházi gyülekezet, melyben a két metropoliának elválasztása elhatároztatott, amennyiben a formára nézve az 1848-i törvénynek nem felel meg, utólag törvényesíttessék, hogy az újabban felállított román metropolia törvénybe iktattassék, hogy miután 1848-ban a törvényhozás csak egy görög-keleti metropoliát ismer s csak ezen egy részére biztosította az autonómiát, mostan, miután a metropolia kettévált, a két metropolia mindegyikének autonómiája és egymás iránti koordináltsága külön biztosíttassék, és egyszersmind meghatároztassanak azon módok, melyek szerint ezen külön metropoliák egyházi gyülekezetei első esetben össze lesznek hívandók. Végre, hogy azon jogi kérdések elhatározására, melyek a két metropoliának elválasztása következtében támadtak, a törvényes bíróság a törvényhozás által határoztassék meg, magától értetődvén az, hogy alkotmányos országban jogi kérdéseket elhatározni közigazgatási úton nem lehet, s hogy ennélfogva a törvényhozásnak gondoskodni kell egy rendes bíróról, ki e kérdések felett határoz.
A cél, amelyet a kormány e tekintetben e törvény indítványozásánál szem előtt tartott, és amelyre nézve teljes meggyőződésem szerint, a Ház vele megegyezik, először az volt, hogy miután a görög-keleti egyházhoz tartozó polgártársaink célszerűnek tartották egymástól elválni, mindazon viták és súrlódások, melyek a görög-keleti metropolia eljárásának következtében előadhatnák magokat, a lehetőségig kikerültessenek, és mentül gyorsabban intéztethessenek el: mert kétségtelenül az ország érdekében fekszik, hogy minden oly kérdések, melyek nagyszámú polgárok közt izgatásnak és egyenetlenségnek anyagai lehetnek, elmozdíttassanak.
Második célja és feladata a kormánynak, és kétségen kívül a háznak is, e törvénynek alkotásánál az, hogy, miután az 1848-i törvény, mely e hon görög-keleti egyházú polgárainak egyházi és iskolai ügyekben teljes autonómiáját biztosította, csak egy keleti egyházról szólt, ezen autonómia az egymástól különvált metropoliák mindegyikének biztosíttassék, s így az, mi az 1848-i törvényhozásnak szándéka volt, világosan kifejeztessék, annyival inkább, mert alig ismerek valamit, mi inkább az ország érdekében fekszik, mint az, hogy az országban létező minden vallásfelekezetek teljes autonómiája biztosíttassék. Először azért, mert alkotmányos országban a dolgok természete kívánja, hogy valamint más viszonyok, úgy azok is, melyek minden polgár kedélyét igen közelről érdeklik, azaz vallási viszonyai, éppen úgy a szabadság alapján rendeztessenek. Másodszor azért, mert az 1848-i törvény minden vallásfelekezetek teljes egyenlőségét és viszonyosságát állította fel alapelvül, az egyenlőséget és viszonyosságot pedig praktice másképp életbe léptetni nem lehet, mint minden vallásfelekezetek teljes vallásszabadsága által. Harmadszor, mert amennyiben az államnak szintén biztosítékokra van szüksége arra nézve, hogy az egyházi autonómiának színe alatt az államnak jogköre ne szoríttassék meg, az állam ezen biztosítást feltalálja először legfőbb felügyeleti jogában, másodszor - meggyőződésem szerint - még inkább abban, hogy az autonóm egyházak mindegyikének körében az egyes polgárok befolyást gyakorolnak, s ezáltal önmagok gondoskodhatnak arról, hogy az ország alkotmányos jogai egyes egyházak érdekeinek túlterjesztése által ne szoríttassanak meg.
Fölöslegesnek tartom jelenleg a törvényjavaslat egyes pontjainak bővebb indokolásába ereszkedni; amennyiben ellenök észrevételek fognának tétetni, fönntartom magamnak, hogy azokra az egyes pontok tárgyalásánál válaszoljak.
Nem ereszkedem az előttem szólónak motívumaiba; csak azt nyilatkoztatom, hogy a kormánynak, és úgy hiszem, e részben mondhatom, a t. Háznak is, szándéka a törvény ezen szakaszánál nem más, mint az, hogy a románok számára felállított metropolia önálló legyen, ne szubordinált. Ha tehát valakit megnyugtat az, hogy az egyenjogú szó helyett a koordinált szó vétessék fel, az ellen semmi kifogásom, annál kevésbé, mert ezen egész törvénynek feladata éppen az, hogy megnyugtatólag hasson.
Kérném a t. Házat, ne menjünk tárgyalásainkban egészen más térre, mint amelyen állunk.
A törvényjavaslatnak 3. paragrafusa világosan kifejezi a kongresszusnak, azaz egyházi gyülekezetnek teendőit, tágasan biztosítva az egyes vallásfelekezeteknek teljes autonómiáját, de kijelölve egyszersmind annak körét úgy, hogy minden oly tárgy, mely nem iskolai s egyházi ügyeiket illeti, a kongresszusba nem vonható. Ha tehát megnyugvását találja valaki abban, hogy ezen kongresszusok nemzeti kongresszusoknak neveztessenek, én abban nem látok semmit, mi az ország érdekeit veszélyeztetné.
A szerbek egyházi gyülekezetét azért neveztem nemzeti kongresszusnak, mert ezen név az, mely Magyarországban ezen egyház gyülekezeteire nézve mindig használtatott. Mivel pedig a magyar törvényhozás ezen törvénynél is az egyenjogúság elvéből indult ki, éppen azért ugyanezen szavat akartam használni a román kongresszusra is, mely szó itt is csak azt jelentheti, mit az a szerbek kongresszusánál kifejez.
Azt hiszem tehát, legjobb volna, ha tanácskozásunkban mindent mellőzve, mi oda nem tartozik, egyszerűen azon kérdés felett szavaznánk, vajon e szó: "nemzeti" felvétessék-e a szerkezetbe?
Világosan kimondom újra, hogy a "nemzeti" szót azért használtam és azért használhattam meggyőződésem szerint veszély nélkül, mert a harmadik szakaszban oly világosan kijelölve láttam a kongresszusnak hatáskörét, hogy akármiképp neveztessék is, ezen paragrafus értelmén túl terjeszkednie nem lehet.
A központi bizottság szerkezete ellen azon egy kifogás volt, hogy belőle a román kongresszusnál a "nemzeti" szó kimaradt; méltóztassék tehát elfogadni azon szerkezetet, melyet az egyes osztályok ajánlottak, és így a "görög-román egyházi gyülekezet" mellé méltóztassanak még oda tenni: "nemzeti."
Ennek annyival inkább úgy kell maradni, mert az indok, mely a t. Házat arra bírta, hogy a "nemzeti" szót a kongresszus címezésénél használja, az volt, hogy a t. Ház a legtökéletesebb egyenjogúság elvéből akart kiindulni; ugyanazon kifejezést tehát, mely ott használtatik, hol a szerb kongresszusról van szó, kell alkalmazni a románnál is. Ezt pedig csak úgy érhetjük el, ha a "nemzeti" szót fölvesszük a központi bizottság szerkezetébe.
A két szerkezet közötti különbséget akarom megmagyarázni. Azon szerkezetben, melyet a minisztérium bátorkodott az osztályok elé terjeszteni, az van kimondva, hogy az ily módon összehívandó mindkét kongresszus legelső feladata lesz a kongresszus szervezetét őfelsége jóváhagyása mellett megállapítani. Az van tehát kimondva a szerkezetben, hogy a kongresszusnak, legelső teendője lesz ugyan tanácskozni afelett, vajon a mostani szervezetet ezentúl is megtartani akarják-e vagy más szervezetet akarnak-e felállítani, de ezen kívül folyó egyházi és iskolai ügyeikről már ezen első kongresszus tanácskozhatik. Ez következik a miniszteri szerkezetből. Az osztályok által ajánlott szerkezet szerint ezen első kongresszus nem tanácskozhatnék semmi más felett, csak a szervezet felett, és ha a kongresszus a szervezet felett határozott, kénytelen anélkül, hogy akármi más iskolai és egyházi ügyről szólhatna, szétmenni, és a megállapított szervezet szerint új kongresszus összehívását szorgalmazni. Én részemről úgy vagyok meggyőződve, hogy a minisztérium által ajánlott szerkezet inkább megfelel a célnak, annyival inkább, mert azon szerkezet, mely a szerb kongresszusra nézve fölállíttatott, ugyanaz, mely régenten volt. Feltehető tehát, hogy a szerbek talán semmi változtatást sem fognak tenni a szervezetre nézve, hanem azt fogják mondani, hogy megtartják. Át nem látom tehát, miért kellene az első kongresszust anélkül, hogy másvalami fölött tanácskozhatnék, szétküldeni és azután ismét újat hívni össze. Én tehát bátor vagyok a miniszteri javaslatot a t. Ház figyelmébe ajánlani.
Azt hiszem, meg fogom könnyíteni a diszkussziót, ha röviden előadom azon álláspontot, melyből ezen szakasznak alkotásánál kiindultam.
A két metropoliának elválása a dolgok természeténél fogva - mert az elválás az egyes községekben is megtörténik - igen sok jogi kérdést fog maga után vonni, így a templomi vagyon és templom épületének tulajdonára és mindenféle alapítványok tulajdonára nézve. Ezen kérdéseket a dolgok természeténél fogva adminisztratív úton, mint eddig történt, eldönteni nem lehet: mert ez az alkotmányos ország alapelveivel ellenkezik. Itt tehát bíróságot kell felállítani, hogy ítéljen azon kérdésekről, melyek ámbár az egész hitfelekezetek közt forognak fönn, mégis éppen úgy jogi kérdések, mint más kérdések, ítéljen pedig felfogásom szerint - ezt már mellékesen jegyzem meg - nem méltányosság, hanem jog szerint. Megérintem még, hogy a méltányosság szót nem szeretném különösen megemlíteni, midőn bírói ítéletről van szó. Kell tehát bírót kijelölni, ki ezen ügyekről ítélni fog.
E tekintetben két szempontot kell szem előtt tartanunk; először azt, hogy csakugyan az országnak érdekében fekszik, hogy ezen kérdések ne húzódjanak évekig, hanem keresztülvitelök lehetőleg hamar eszközöltessék, és ne csináljunk belőlük harminc évig tartó juris pereket; másik érdek az, hogy fölötte rövid és sommás procedúra ne legyen belőle minden apelláta nélkül, nehogy ezen kérdések, melyek az actorra és incattusra nézve igen nagy fontossággal bírnak, csak úgy egyszerűen intéztessenek el. Így tehát középutat kell választani. A rendes bíróságot tehát, mint azt némely képviselő úr által benyújtott módosítvány magában foglalja, a minisztérium nem tartotta célirányosnak. Mert mi a rendes bíróság? A rendes bíróság: a megyei sedria. Márpedig minden oly megyében, hol ilyféle kérdések előfordulhatnak, a dolgok természeténél fogva mind a két nemzetiség képviselve van; annálfogva minden ily egyes kérdés eldöntése konfliktusra adna alkalmat. E tekintetnél fogva nem indítványoztuk a rendes bíróságot, hanem indítványoztunk első fórumul delegált bíróságot, a fellebbezések azonban az ország legmagasabb fórumához, azaz a hétszemélyes táblához fognak vitetni.
Ha tehát méltóztatnak beleegyezni, minden résznek megnyugtatására legjobb volna az, ha a tisztelt Ház mindjárt jelölné ki azon fórumot, melyet egyszer s mindenkorra delegál, ha például a törvényben kimondaná, hogy első fórumon a királyi tábla bizonyos számú tagjai fognak ítélni, és innen történik az apelláta. Ez volna a legcélszerűbb.
Előre is kijelentem, hogy indítványomnak azon szövegezését, melyet Horváth Lajos és társai beadtak, elfogadom; ellenben t. barátom, Nyáry Pál indítványát nem fogadhatom el, mert meggyőződésem szerint a törvényhozásnak kötelessége ótalmazni minden jogot s minden érdeket, s éppen azért volt szükséges a törvényjavaslathoz ezen szakaszt hozzáadni azon jogok ótalmazására és biztosítására, melyeket a görög-keleti egyházhoz tartozó sem román, sem szerb polgárok előbb is gyakoroltak. Ez tökéletesen el van értve. Nemlétező viszonyoknak törvényt csinálni, s felszólítani ezáltal mintegy a görög-keleti egyháznak egyes nemzetiségű tagjait, hogy ők is az egyháztól elváljanak, mit még eddig nem tettek: ezt nem tartom szükségesnek, mert hiszen utoljára, ha kívánni fogják, a maga útján, éppúgy, mint a maga idejében a románok a szerbektől elváltak, később a görögök is elválhatnak a szerbektől és a románoktól; a Ház elé fog jönni kívánságuk s ezen új egyháznak konstituálása; és meg vagyok győződve, hogy a Ház akkor ebbe bele fog ereszkedni, és a dolgot úgy fogja elintézni, mint most a szerb és román egyház elválását elintézte. Én tehát azért nem fogadom el az indítványt, mert jelenleg nem tartom szükségesnek.
Bihar megye berettyóújfalusi kerületének t. képviselője nyilatkozatra hívta fel a kormányt afelől, "szándékozik-e ezen ülésszak alatt az 1848-i XX. t. cikkely értelmében egy a vallási jogegyenlőség szent elvének életet adó törvényjavaslatot az országgyűlés elé terjeszteni"?
Nem osztozhatom azon nézetekben, melyekkel t. képviselőtársam ezen felszólalását indokolta.
Én részemről, habár az 1848-i XX. t. cikk rendeletének azon részében, melynél a teljes jogegyenlőség csak a törvény által léptethetik életbe, a teljes jogegyenlőség még létesítve nincs, a vallások közt létező viszonyokat nem tekinthetem olyanoknak, melyek a méltányosság és közérzület valóságos botránkoztatására szolgálnának. Én nem hiszem, hogy ezen állapot az egy haza polgárai közt a meghasonlás és gyűlölség magvait hintené el.
Megengedem: lehetnek, sőt tán vannak is némelyek, kik abban, mert a vallás tekintetében, mint más tekintetekben is, az 1848-i törvények minden céljai még tökéletesen nem létesíttethettek, izgatás anyagát keresik. Meglehet, vannak egyesek, kik ezen állapotjainkat is arra használják fel, hogy e haza polgárai közt a gyűlölség magvait hintsék el; de én meg vagyok győződve, hogy e hon polgárainak keble, bármely vallásfelekezethez tartozzanak is, nem azon talaj, melyen a gyűlölségnek magvai ki fognának kelni. Hogy e nemzet, mely még akkor is, mikor külső befolyások következtében vallási kérdésekért fegyverben állott, soha nem feledkezett meg arról, hogy különböző egyházakban csak az egy hazára kéri Isten áldását; hogy ezen nemzet, mely oly korszakban, midőn Európának majdnem minden népei a vallás következtében kettéváltak, soha egységének érzetét nem vesztette el; hogy ezen nemzet azért, mert az 1848-i t. cikkben kimondott jogegyenlőség mindeddig tökéletesen létesítve nincs, egymást gyűlölni, egymástól elválni fogna: nem hihetem.
De ha az indokolásra nézve t. képviselőtársunkkal egyet nem érthetek, tökéletesen egyetértek vele arra nézve, hogy vallási kérdéseinknek törvényhozásilag való teljes befejezésénél alig ismerek fontosabb feladatot. Feladatunk ez azért, mert először az 1848-i XX. törvény ezt világosan rendeli; feladatunk azért, mert a vallások tökéletes egyenjogúságának életbe léptetése szükséges következménye azon elveknek, melyeken 1848 óta egész alkotmányunk alapszik; szükséges következése helyzetünknek, mert oly országban, melynek alkotmánya az egyenjogúság elvére alapíttatott, még a legegyszerűbb logikával sem fér össze, hogy azon viszonyok, melyek minden egyes polgárt legközelebbről érdekelnek, ne az egyenlőség elve szerint intéztessenek el; és melyek oly országban, hol az alkotmányos államnak minden biztosítékai megvannak, hol sajtószabadság létezik, egyes vallásoknak uralkodása nem ezen vallásoknak szolgál javára, hanem azokat csak örökkévaló, éspedig ellenállhatatlan megtámadásoknak teszi ki.
Meggyőződésem szerint tehát érdekében fekszik az országnak, hogy az 1848-i törvény elvei minél előbb létesíttessenek minden következéseikben; érdekében fekszik a haza minden egyes polgárának, hogy az, mi köztünk súrlódásokra adhatna alkalmat, mentül előbb eltávolíttassák, s érdekében fekszik minden egyes vallásfelekezetnek: és e tekintetben biztossá tehetem a t. Házat, hogy a katolikusok éppen nem képeznek kivételt; mert ők azt, amit t. képviselő úr a katolikus vallás uralkodásának méltóztatott nevezni, inkább oly állapotnak tekintik, melyben a katolikus vallás az őt megillető szabadságot nem élvezheti.
Hogy azonban, bár ez a kormánynak szintúgy, valamint kétségkívül a t. Háznak nézete, az 1848-i törvény által kimondott jogegyenlőség még eddig létesítve nincs, ennek két oka van.
Az első: rendkívüli helyzetünk, melynél fogva a törvényhozás, midőn a legszükségesebb és elhalaszthatatlanabb teendőkkel el van halmozva, néha azon szomorú kénytelenségbe jut, hogy oly tárgyakat is, melyeknek hasznosságáról, sőt valóságos szükségéről meg vagyunk győződve, megoldani nem áll hatalmában, mert az idő hiányzik. És a t. képviselő úr, ha azon tárgyakat méltóztatnék tekintetbe venni, melyekkel eddig törvényhozásunk foglalkozott, azon ügyeket, melyek most tanácskozásaink tárgyát képezik, és azokat, melyeknek mint előlegeseknek tárgyalása határozat által a törvényhozásnak kötelességévé tétetett: maga a t. képviselő úr talán nem egészen a kultuszminisztériumot fogná felelőssé tenni, hogy a vallási kérdések eddig nem oldattak meg.
De a másik ok, miért ezen kérdések megoldása még eddig nem is kísértethetett meg, csakugyan a minisztérium nézeteiben és azon álláspontban fekszik, melyet az minden vallási kérdésekben elfoglalni szándékozik.
Meggyőződésem szerint a természetes állás, melyet az államnak és a törvényhozásnak a különböző vallásfelekezetek irányában el kell foglalnia, nem a közöny: ami azon morális elveket illeti, melyek az államnak alapjait képezik, miben a polgárok milliói megnyugvásukat keresik és találják, a törvényhozás előtt soha közönyös nem lehet. Tehát nem a különböző vallások irányában alkalmazott közöny a törvényhozásnak és kormánynak feladata; nem ez azon szempont, melyből a vallási kérdéseket tárgyalnunk kell; hanem az egyenlő tisztelet minden vallás irányában, belátása annak, hogy az általános vallásosság a legszorosabb összeköttetésben áll az állam jóllétével is, hogy az állam soha nem áll biztosabban, mint midőn a polgárok vallásos érzületére támaszkodhatik.
A feladat tehát, mely az 1848-i törvény végrehajtásánál a kormány előtt áll, eszerint nem lehet az, hogy ezen törvényt bármi módon végrehajtsa. Mert kétségtelen, hogy a vallásegyenlőség és viszonosság elvei oly módon is végrehajthatók, mely által vagy egyes vallások, vagy pedig minden vallások a magok érzületében sértve éreznék magokat. De nem ez, felfogásom szerint, a kormány feladata. A kormány az 1848-i törvények rendeletét nem úgy fogja fel, hogy azáltal csak az egyenlőség létesítése céloztatott, bármennyire sértve érezze magát ezáltal az egyes konfesszió.
A kormány feladatát abban találja, hogy az 1848-i törvények szándékát teljesítse. E szándék pedig az volt, hogy teljes megnyugvás szereztessék e hon minden felekezetű polgárainak.
Erre pedig nem elég, hogy csak bizonyos szabályok mondassanak ki a törvényben, és hogy azok minden felekezetre egyaránt alkalmaztassanak, hanem felfogásom szerint kötelessége a kormánynak arra törekedni, hogy az egyenlőség elve ne csak általánosan, hanem oly módon létesíttessék, hogy ha azáltal minden felekezet magát tökéletesen kielégítve nem érzi is, legalább sértve ne érezze magát egyik vallásfelekezet se. Erre nézve pedig szükséges, hogy az egyes kérdésekben az egyes vallásfelekezeteknek nézetei a kormány előtt tökéletesen ismerve legyenek.
Méltóztassék az egyes kérdéseket tekintetbe venni, melyekre nézve az egyenlőség még nem létezik.
Ilyen például az áttérés kérdése. Erre nézve úgy lehet határozni, hogy az áttérés minden formaság nélkül megengedtessék mindenkinek, s ha ezen törvény minden felekezetre szól, az egyenlőség helyre van állítva; ezt azonban lehet helyrehozni úgy is, ha kimondatnék, hogy ugyanazon megszorítások, melyek most a katolikusoktól követeltetnek, ha más vallásra mennek át, követeltessenek a másvallásúaktól, ha katolikus hitre térnek át.
A vegyes házasságból született gyermekekre nézve, mi a legfontosabb kérdések egyikét képezi, van három mód: az egyik az, mely Poroszországban létezik, hogy a gyermekek vallásának meghatározása a szülékre bízatik, s a törvényes intézkedés csak akkor foglal helyet, ha a szülék a gyermekek nevelésére nézve nem egyeznek meg; lehet továbbá elhatározni, hogy a gyermekek mind apjok vallását kövessék; lehet ismét elhatározni - ami nálunk Erdélyben divatozik -, hogy a gyermekek nemök szerint, a lányok anyjok, a fiúk apjok vallását kövessék.
Ha a törvény ezen intézkedéseknek bármelyikét, de általánosan, elfogadja, az 1848-i törvény létesítve van; de tagadom, hogy a kormánynak jogában állana, s nem hiszem, hogy a törvényhozásnak feladata volna ezen kérdésekben határozni anélkül, hogy tekintetbe venné az egyes vallásfelekezetek nézetét, kívánalmait, érzületét: mert vallási kérdéseknél puszta többség a kérdést eldöntheti, de nem oldja meg; a kérdéseknek pedig megoldása kívánatos.
Ha tehát azon egyes viszonyokra nézve, melyeknél az 1848-i XX. t. cikk eddig teljesítve nincs, törvényjavaslatot nem terjesztettem még a Ház elé: annak oka - s itt ismét hivatkozom t. képviselőtársunkra - némi részben abban kereshető, mert egyes egyházaknak nézetei, melyeket tekintetbe venni kötelességem, csak igen rövid idő óta jutottak tudomásomra.
Egyébiránt remélem, hogy ezen kérdések némelyikére, főképp azokra nézve, melyeknél a teljes viszonyosság s egyenlőség hiánya legtöbb nehézségre ad alkalmat, még a törvényhozás jelen szaka alatt törvényjavaslatot fogok a Ház elé terjeszteni.
Egyre azonban figyelmessé teszem t. képviselőtársunkat: arra, hogy ha mindazon egyes esetekre nézve, melyeknél a viszonyosság hiánya panaszokra alkalmat ád, törvényjavaslatokat hozunk is a Házba, ezáltal az 1848-i törvények szándéka még tökéletesen teljesítve nem lesz. A vallásoknak valóságos egyenlőségét, a valóságos viszonyosságot, általában azon viszonyt, melyben a vallásnak alkotmányos államban az államhoz állnia kell, csak úgy lehet létesíteni, ha egy, minden felekezetre egyaránt szóló általános törvény hozatik, oly törvény, melyben a különböző vallásfelekezeteknek egymás közti viszonya és viszonyai az államhoz az egyenlőség elve szerint tökéletesen egyformán határoztatnak el.
Így fogta fel a kormány feladatát a vallási kérdésekre nézve.
Azonban ily törvény hozatalánál első feltétel, hogy a viszony, melyet a különböző vallások az állam irányában elfoglalnak, tökéletesen ugyanaz legyen.
Már ha hazánk állapotát tekintjük, valamennyien tudjuk, hogy míg a protestáns egyházak teljes autonómiája törvény által biztosítva van, míg ugyanazon autonómia a görög-keleti egyháznak éppen a t. Ház bölcsessége által kevés héttel ezelőtt biztosíttatott: a katolikus egyház - éppen mert elébb privilegiált állást foglalt el az országban - ily törvényes biztosítást még nem bír. Tekintve a mozgalmakat, melyek a katolikus egyház körében történnek, tekintve azt, hogy az autonómia utáni törekvéseknél maga a felsőbb egyházi rend lépett fel mint kezdeményező: teljes jogom van hinni, hogy a katolikus egyház körében a világiaknak az egyház vagyonára és az iskolára az őket megillető befolyás megadatván, a törvényhozásnak lehetővé fog tétetni, hogy a katolikus egyház autonómiáját éppen úgy törvény által biztosítsa, mint azt tette más egyházak irányában.
Egyébiránt, mielőtt ez történnék, egy általános vallástörvény, minőt az egyenlőség és viszonyosság tökéletes biztosítása kíván, a Ház elé nem terjeszthető; és így én ily törvénynek a Ház elé terjesztését a törvényhozásnak ezen szaka alatt nem is ígérhetem.
Egyről azonban tisztelt képviselőtársunkat és az egész Házat biztosíthatom: hogy azon percben, melyben ily törvénynek a Ház elé terjesztése lehetségessé válik, a kormány egy óráig sem fog késni annak előterjesztésével; először, mert az 1848. XX. törvény teljesítését kötelességének ismeri; másodszor, mert meg van győződve, hogy oly országban, melynek polgárai különböző vallásokhoz tartoznak, az egyetértés csak a különböző felekezetek függetlensége és viszonossága mellett tartathatik fenn; végre, mert valamint újabb időben minden egyház átlátta, hogy a vallási érzelemnek és a vallásosságnak fenntartása semmi által nem biztosíttatik úgy, mint a szabad egyház által a szabad államban, úgy a vallásosság, mellyel az egyesek saját egyházaikhoz ragaszkodnak, csak akkor nyújt valóságos támaszt az államnak, ha a haza polgárai saját egyházaik körében éppen oly szabadoknak érzik magokat, mint az államban, és e két szabadságban nem az egymással való ellentétet, hanem a közös szabadság biztosítását látják.
Csak néhány szóra kívánom igénybe venni a t. Ház figyelmét, azon álláspontra nézve, melyet e törvényjavaslatnál elfoglalok.
Az 1848-i törvény a vallások közt az egyenlőség és viszonosság elveit állította föl, és ezzel, teljes meggyőződésem szerint, megállapította e hazában a különböző felekezetek közti békét és egyetértést, melynek más alapja, mint a legtökéletesebb egyenlőség és viszonosság, nem lehet.
Az 1848-i törvények kimondván az egyenlőséget és viszonosságot, ránk nézve azon kötelesség támadt, hogy ezen elvet a lehetőleg és legkövetkezetesebben életbe léptessük, életbe léptessük minél előbb. Mihelyt tehát az egyházi székek a katolikusok egyházi ügyeire meghagyattak, addig, míg ezen székek a katolikusokra nézve létezni fognak, a nem katolikusokra nézve is, legalább a törvényben, ki kell mondani azon szabadságot, hogy ők szintén, ha akarnak, hasonló külön törvényszékeket állíthassanak, a maguk házassági ügyeiknek elítélésére.
Ha a törvényhozás ebben imperative akarna fellépni, oly valamit tenne, mi az én felfogásom szerint, nemcsak célszerűtlen, hanem jogkörén is kívül fekszik. A törvényhozásnak nem tartozik jogköréhez meghatározni: a protestánsok mily módon akarnak eljárni a magok házassági ügyeiben. De bizonyos az, hogy azon percben, amelyben a haza polgárainak egy része házassági ügyeire nézve törvény szerint külön törvényszékkel bír, törvény szerint a protestánsoknak tökéletesen egyenlő jogát ki kell mondani a törvény által. Élnek-e ezen joggal vagy nem élnek, az a dolog természeténél fogva egyedül a protestánsoktól függ.
És azért én a törvény ezen rendeletének megtartását szükségesnek tartom, mert azt csak az 1848-ban kimondott egyenlőség és viszonosság elveinek szükséges következésének tekintem.
Bocsánatot kérek, de nem sokáig fogom fárasztani a t. Házat. Azt hiszem, ezen szakasz tárgyalása közepett kissé túlmentünk a szükségen. A vallások tekintetében a magyar törvényhozás két alapelvből indul ki. Az első a vallási szabadság, a másik a vallások egyenjogúsága. E két elvnek szükséges következése, amennyiben ezen törvényre alkalmazzuk, először az, hogy az áttérés mindenkinek lehetővé legyen téve. Ez az első. Másodszor az egyenlőség elvének ismét következése az, hogy a feltételek, melyek alatt az áttérés törvényesen megtörténhetik, minden vallásfelekezetre nézve legyenek ugyanazok, és ne legyen olyan különbség, mely az áttérésre nézve előbb létezett. Ami e második elvet illeti, úgy hiszem, a t. Házban nem lesz senki, aki ne ismerné el, hogy mint a két elv e törvényjavaslat által tökéletesen követve van; hogy itt sem az áttérés senkinek lehetetlenné téve nincs, sem az áttérők között, kik ti. egyik vallásról a másikra térnek át, különbség téve nincsen.
E részben tehát a törvény tökéletesen megfelel.
A kérdés csak az, vajon célszerű-e ezen diszpozíció, melyet e törvény magában foglal; vajon saját egyháza lelkészének, azon lelkésznek jelentse-e be szándékát, kitől áttér, vagy kizárólag annak, kihez áttér; ez a kérdés.
Az ellen nem hallottam semmi ellenvetést, hogy ne volna szükséges, hogy azon egyház lelkészének is tudomása legyen arról, hogy valaki át akar térni más egyházhoz; hiszen ez szükséges következése azon viszonynak, melyben ki-ki saját egyházához áll. Mindenkinek vannak saját egyháza irányában bizonyos, nemcsak szellemi, de valóságos tettleges kötelességei is, amelyeket senki nem bonthat fel anélkül, hogy egyházának arról tudomása ne legyen; tudomására kell tehát hozni az áttérési szándékot az illető egyháznak, ahonnan az áttérés történik.
A különbség a két indítvány közt csak az, hogy a törvényjavaslat szerint az illető maga két tanú jelenlétében tartozik bejelenteni szándékát, és tisztelt barátom, Debrecen városa képviselőjének indítványa szerint pedig ezen bejelentés csak azon lelkész útján történik, akihez áttér az illető, nyolc nap leforgása alatt.
Én részemről, megvallom, azon módot, melyet a törvényjavaslat ajánl, célszerűbbnek tartom, mert természetesbnek látom.
Egy ok van, mi ez ellen felhozatott: az ti., hogy ez az egyesnek, aki áttérni akar, lelkiismereti szabadságát fogja korlátozni, ha az illető lelkész fel fogja használni ellene szónoki tehetségeit arra, hogy őt az egyház körében visszatartóztassa.
Ez az egyetlen ok, melyet én az ellen hallottam; sőt egy t. képviselő úr még azt is felhozta, hogy az emlékeztet a hat heti oktatásra.
Én életemben sokszor szólottam a hat heti oktatás ellen, különösen akkor, midőn az a magyar törvényhozás tanácskozásának tárgyát képezte. De engedje meg igen t. képviselőtársam, hogy én a közt, hogy valaki két tanú jelenlétében egyszerűen bejelenti, hogy ő az egyház köréből ki akar térni, és a hat heti oktatás közt, semmi hasonlatosságot nem látok. Megengedem, hogy arra, hogy valaki a maga saját lelkésze előtt megjelenve kinyilatkoztassa, hogy ő az egyházat elhagyja és másra tér át, bizonyos morális bátorság szükséges, de a morális bátorságnak oly csekély foka, hogy még azt is a lelkiismereti szabadságnak akadályául felvenni én nem tudom. Az én meggyőződésem szerint oly egyén, akiről, midőn elhatározza magát, hogy az egyházból kitérve egy más egyházhoz tér át, még annyi morális bátorságot sem teszünk fel, hogy ő egy egyszerű lelkész előtt, még két tanú jelenlétében, akik az ő barátjai, ki merje nyilatkoztatni az áttérési szándékot, az, ha előbbeni egyházánál marad, bizony nem fog ártani.
Én részemről, ha ama diszpozícióban, melyet a törvényjavaslat magában foglal, a lelkiismereti szabadság legkisebb akadályát látnám, szívesen elfogadnám Tisza Kálmán t. barátom indítványát; de miután ezt nem látom, s miután amaz indítvány elfogadását csak olyannak tekinteném, mintha még inkább könnyíteni akarnók az átmenetet, azért ahhoz nem járulhatok, annyival kevésbé, mert teljes meggyőződésem szerint, elveihez ragaszkodva, kötelessége a törvényhozásnak mindig lehetővé tenni az áttérést, s erre nézve minden akadályt elhárítani, minden valóságos akadályt, de felette könnyűvé tenni, kvázi közönyösnek dekretálni, meggyőződésem szerint nem hivatása.
Vajon az áttérés be van-e végezve vagy nincs, azt elhatározni nem a törvényhozásnak, illetőleg hatóságnak feladata; hanem azon egyház, ahová az illető áttér, csak az nyilatkoztatja ki, hogy őt most saját tagjának tekinti. A törvény tisztán feloldja őt minden más köteléktől. Hogy minden keresztény egyház mindenkit felvesz mindig, az nem szenved kétséget, de azt kinyilatkoztatni senkinek, mint az egyháznak, joga nem lehet. Azért a törvényhozás, mint itt világosan ki van fejezve, csak azt mondhatja, hogy az áttérésnek többé semmi sem áll útjában.
Kinyilatkoztatom, hogy amennyiben a törvénynek azon rendelete, mely a központi bizottság által indítványoztatik, az egyenlőség elvének tökéletesen megfelel, nekem az ellen kifogásom nincs. Azt hiszem, ez is a maga nemében talán eleget fog tenni azon várakozásoknak, melyeket a törvénnyel összekötünk.
Egyébiránt kénytelennek érzem magam épp azért, mert nézetem, amint látom, a t. Ház többsége nézetétől eltér, és szükségesnek tartom, habár röviden is, nézetemet motiválni.
Székács képviselő úr azt mondta éppen most, hogy ámbár e kérdésnek megoldása törvényhozás útján igen sok helyen kísértetett meg, annak tökéletes és kielégítő megoldása eddig még nem sikerült. Én is azon meggyőződésben vagyok: de azt hiszem, hogy éppen ott, hol a törvény által kielégítő megoldás lehetetlen és nem sikerült, ott az ily ügyek megoldását a szabadságra kell bízni. Éppen ott, hol a törvény nem elégséges, a szabadságnak kell segíteni. Ennélfogva ugyanazon tapasztalásból indultunk ki, tisztelt barátom Székács képviselő úr és én, csakhogy különböző eredményekre jutottunk.
Felfogásom szerint minden törvény rendelkezésének olyannak kell lenni, mely eredményekre vezet és melyről legalább előre bizonyosan mondhatjuk azt, hogy a törvény eredménye nem fog meghiúsíttatni. Mármost hogyan állunk ezen törvénnyel? Úgy, hogy a gyermekek első nevelése, ameddig azok a szülői háznál vannak, egyenesen csak a szülőket illeti, hogy abba sem a törvényhozás, sem a végrehajtó hatalom semmi befolyást nem gyakorolhat, s a közhatóságnak hatása a gyermekek nevelésére csak azon percben kezdődik, amelyben a gyermekek az iskolába lépnek. De a 48-i törvény világosan kimondja, hogy a szülőket nem akadályozhatja senki abban, hogy oly iskolába küldjék gyermekeiket, melyeket ők választanak, így a katolikus protestáns iskolába, a protestáns pedig, ha neki tetszik, a jezsuitákhoz is küldheti gyermekeit. Már, kérem, miután a gyermekek első házi neveltetése felett rendelkezni másnak, mint a szülőknek nem lehet, miután azon perctől kezdve, melyben a gyermekek iskolába küldetnek, a 48-i törvény a szülőknek e teljes szabadságot megadta: az én meggyőződésem szerint a szülők ezen szabadságát akadályozni nem lehet.
Ez az én nézetem. Meglehet, hogy téves, hiszen a többség ellene nyilatkozott.
De nem a szülőknek szabadsága tulajdonképpen az, mit a Háznak többsége nem akar elfogadni, vagy el nem akar ismerni, hanem azon visszaélések, melyek a szabadság ürügye alatt történhetnének. Nem a szülőknek szabadsága ellen szavaz a Háznak többsége, hanem szavaz az ellen, hogy a szabadság ürügye alatt ismét reverzálisok hozassanak be, és én részemről, általában véve, nem tartok semmit szükségesebbnek és nem számítok semmit inkább a törvényhozás kötelességei közé, mint hogy a családokat külső befolyástól lehetőségig megótalmazza.
A kérdés egyszerűen az: mi által ótalmazzuk meg inkább a családokat a külső befolyástól; azáltal-e, ha elfogadjuk azt, mit én indítványoztam, vagy azáltal, ha azt fogadja el a Ház, mit a központi bizottság indítványoz?
Bocsánatot kérek, t. Ház, ha a Ház többségével nem vagyok egy értelemben, kötelességemnek tartom a magam nézetét legitimálni.
Éppen t. Ház, hogy a családokat megótalmazzuk a külső befolyásoktól, ez volt az ok, melyért indítványomat a Ház elé terjesztettem. Ha a szülők szabadságára van bízva a gyermekek nevelése, ha el van ismerve, hogy ők gyermekeiket akármily vallásban nevelhetik: kétséget nem szenved, hogy a gyermekek nevelésébe senkinek nincs befolyása; a szabadság maga biztosítja a szülőket minden külső beavatkozástól.
Imperatív törvénynek, melyben kimondatik, hogy a leányok anyjok vallását, a fiúk pedig apjok vallását kövessék, ily törvénynek értelme nem lehet más, mint hogy ezen törvényt végre kell hajtani. A törvények végrehajtását azonban kizárólag és egyedül csak a szülőknek akaratára bízni nem lehet, mert hiszen, ha ezt gondolta volna a t. Ház, akkor szabadságukra bízta volna a gyermekeket a szülőknek; tehát valakinek kell lenni, aki azok fölött ítél, valakinek kell lenni, aki a gyermekeket, szükség esetében, a törvényes kötelesség teljesítésére kényszeríti.
És ki lehet az? A dolog természeténél fogva, mint intő, más nem lehet, mint az illető egyházak szolgái, mint végrehajtó, az illető törvényhatóság. Tegyük fel, van egy vegyes házasságban levő család, ennek fiai tartoznak apjok vallását követni, s eszerint például reformátusok, a leányok anyjuk vallását levén kötelesek követni, például katolikusok. Ha már most a katolikus lányok katolikus isteni tiszteletben részt nem vesznek, ha szüleik például svájci bonne-t vagy más protestáns leányt fogadnak nevelőül, és ez esetben azután az illető lelkész kötelességének tartja fellépni s azt mondani: a törvény értelmében ezen leányokat katolikus hiten kell nevelni, s íme ők nem neveltetnek katolikusnak, mert soha katolikus templomba nem járnak, s nevelőnőjük sem katolikus, fölszólítja tehát az illető hatóságot, hogy a törvény végrehajtásáról gondoskodjék: kérdem, vajon ezáltal nem sokkal több esetben fogjuk-e kitenni az illető családokat külső beavatkozásnak, éppen azon beavatkozásnak, melytől meg akartuk óvni?
Ez, tisztelt Ház, és egyedül ez volt az ok, melyért én törvényjavaslatomat ez értelemben voltam bátor a t. Ház elé terjeszteni. Ha a szülők szabadsága, nevelési szabadsága, tisztán és világosan fenn van tartva, ha tisztán és világosan ki van mondva a törvényben, hogy reverzálisok nem létezhetnek, s hogy soha senki másnak a gyermekek neveltetésébe befolyása nem lehet, mint a szülőknek: ezáltal, úgy hiszem, fenn van tartva a szülők szabadsága, s éppen azon külső befolyásoktól óvjuk meg az egyes családokat, melyektől őket meg akartuk óvni.
Bocsánatot kérek, hogy ily hosszasan adtam elő nézeteimet, de fel kellett világosítanom indokaimat.
Csak arra akarok észrevételt tenni, amit az előttem szólott t. képviselő úr arra nézve mondott, hogy a módosítás által a törvény illuzórikussá válnék. Ha ez csakugyan így volna, én azt hiszem, a t. Ház semmiesetre sem fogadná el azon módosítást. Ha azon módosítás által, melyet a főrendek javasolnak, akármely vallásfelekezet lelkészének lehetőség adatnék arra, hogy akármily alkalommal a vegyes házasság kötését hátráltassa vagy lehetetlenné tegye, akkor azt elfogadni nem lehetne. De miután az e módosítás által nem idéztetik elő; miután azon pillanatban, amelyben a lelkész megtagadja a kihirdetést, a két tanú bizonysága tökéletesen pótolja a lelkész kihirdetését, s már a kihirdetés egy lelkész által eszközöltetvén, tökéletesen elégséges; a képviselő úrnak azon állítását, hogy a törvény a módosítvány elfogadása esetében illuzórikussá válik, nem fogadhatom el, mert azt hiszem, hogy a törvény a szóban levő bekezdés kihagyásával éppen úgy eléri célját.
Igen rövid leszek. Amennyire én felfogtam, a központi bizottság véleménye és t. barátom, Tisza Kálmán indítványa között tulajdonképpen csak egy különbséget látok: azt, hogy amit a központi bizottság határozat formájában akar kimondatni, azt Tisza Kálmán t. barátom azonnal törvényjavaslatba akarja foglaltatni. Mert a központi bizottság egész kiterjedésében elfogadván a vallások közti egyenlőség, a teljes szabadság és viszonosság elvét, utasítja a minisztériumot, hogy ezen elveknek gyakorlati alkalmazására nézve minél előbb törvényjavaslatokat terjesszen a Ház elé. T. barátom ugyanezen elveket mondja ki külön törvényjavaslat formájában, de ugyanakkor maga is átlátja, hogy ezen elveknek puszta kimondása által semmi sincsen nyerve, és hogy ezen elveknek alkalmazása iránt törvényjavaslatokat előterjeszteni a Háznak a minisztériumnak ezentúl is kötelessége.
Lehetnének és vannak körülmények, midőn bizonyos puszta elveknek törvény általi ünnepélyes kimondása is nagy fontosságú lehet. Átalában fogva én csak oly törvényeknek alkotását tartom célszerűnek, melyeket azonnal végre lehet hajtani. Egyszerű elveknek kimondása pedig oly törvényt képez, mit azonnal praktice kivinni nem lehet.
Ha osztozhatnám t. barátom azon nézetében, hogy mert nem törvényben mondatik ki, hanem csak határozatilag ezen elv, a világ azt fogja gondolni, hogy a magyar törvényhozás el akarja odázni ezen kérdésnek megoldását, és azt következtetné, mintha a magyar törvényhozás többsége nem a legtökéletesebb vallásegyenlőség és szabadság elvei mellett nyilatkozik; ha feltehetném, hogy valaki a magyar törvényhozást ezzel komolyan vádolhatná: akkor nem ellenezném azt, hogy ezen elveket már törvényben is kimondjuk. De miután a törvényhozás nézeteinek kifejezésére a határozat tökéletesen elég, miután e határozatnak általában semmi más következése nem lehet és ugyanazon következései lesznek, mint a tisztelt barátom által indítványozott törvénynek, tudniillik az, hogy kötelességévé tétetik a kormánynak, hogy ezen tárgyakra nézve részletes törvényjavaslatot terjesszen elő: én részemről azt hiszem, sokkal célszerűbben járnak el, ha a központi bizottság által indítványozott határozati javaslatot fogadják el.
Bocsánatot kérek, hogy a tárgyalás ezen stádiumában felszólalok. Nem volt szándékom szót emelni, azonban azok után, amiket előttem szólott t. képviselőtársunk elmondott, és egyenesen hozzám intézett, természetesnek fogják találni, hogy nem hallgatok.
Az igen t. képviselő úr egészen új vádat és panaszt emelt ellenem, azt, hogy nem szóltam eleget, hogy nem ereszkedtem a kérdés részletes tárgyalásába, szóval, hogy a vallásszabadságról és vallásegyenlőségről nem szónokoltam. Ezen vád mindenesetre új. Igazolásomra csak azt mondhatom, hogy én a vallások szabadsága, egyenlősége és viszonossága mellett szóltam 1839-től kezdve egész életemen át mindig. Én ezen elvekért küzdöttem szóval és írásban akkor, mikor az, hogy fölszólaltam, például az izraeliták emancipációja mellett, még sokkal több ellenszenvre talált és vádra adott alkalmat, mint most az, hogy hallgatok. Ezért nem tartottam szükségesnek, hogy személyes meggyőződésemet kifejezzem, s nem tartottam célszerűnek a tisztelt Házat hangzatos frázisokkal oly elvekről kapacitálni, melyekre nézve itt e Házban, úgy hiszem, véleménykülönbség nem létezik. Ez annak oka, hogy bővebben nem szóltam a tárgyról.
Második vádja a t. képviselő úrnak az volt: miért nem nyugtattam meg a Házat az iránt, hogy e tárgyban törvényjavaslat még a jelen törvényhozási időszak alatt fog a Ház elé terjesztetni? Én mint alkotmányos miniszter ez irányban megnyugtatásnak szükségét nem láttam; mert ha a Ház ezen határozatot meghozta, és ezen határozat teljesítésére, ha ennek ellent nem mondtam, kötelezve fogom magamat érezni.
Miletics Szvetozár képviselő úr f. é. november 25-én interpellációt intézett a kultuszminisztériumhoz, melyben előadván, hogy az 1868 : IX. törvénycikk értelmében összehívott görög-szerb kongresszus a pátriárka által eloszlattatott; előadván, hogy a kongresszus kisebbsége az ellen akkor óvást nyújtott be, és ezen ügyben a minisztériumnál is eljárt, kívánván, hogy a kongresszus folytatását határozza el; előadván, hogy később a kongresszus csak elnapoltnak deklaráltatván, a Budapesti Közlöny szerint október 15-re rendeltetett összehívatni; előadván, hogy ennek dacára össze nem hívatott, azon kérdéseket intézi a kultuszminisztériumhoz:
Hogy ez interpellációra felelhessek, szükséges, hogy hivatkozzam az 1869 : IX. törvénycikkre, mely a dolog természeténél fogva a minisztérium eljárásának szabályául szolgál. E törvénycikk 3. szakaszában a görög-keleti egyházhoz tartozó két metropolia híveinek jog adatik, egyházi és iskolai ügyeiket az illető metropoliták által őfelségének teendő előleges bejelentés mellett egybehívandó kongresszusokban önállóan intézni; a 4. paragrafusban kimondatik, hogy mindkét metropolia híveinek joguk van, a legfelsőbb jóváhagyási jog fenntartása mellett, egyházi gyülekezeteiket szervezni; az 5. paragrafusban kimondatott, hogy az első szerb kongresszus - mielőtt az önálló szervezkedés megtörténnék - álljon a főpásztorokon kívül 25 egyházi, 50 világi és ezek között 25 határőrvidéki követből; végre a 7. szakaszban az mondatik, hogy az első kongresszusnak első teendője - nem egyetlen, de első teendője - lesz a kongresszus szervezete iránt legfelsőbb jóváhagyás mellett - határozni.
E törvényben a minisztérium kötelességévé tétetett, hogy a kongresszus mihamarébbi összehívását eszközölje: ez megtörtént; hogy a kongresszus a metropolita által hívassék össze, és ez összehívás bejelentessék: ez is megtörtént; hogy a kongresszus 75 tagból álljon, ez szintén teljesíttetett, és amennyiben a két metropoliának elválása következtében egyes választókerületek képviselőket nem küldhettek, mert azok a román metropoliához csatoltattak, ezen hiányzó szavazatoknak elosztása magára a kongresszusra bízatott, mely azt meg is tette; végre a dolog természeténél fogva a törvény úgy rendelkezett, hogy a kongresszus csak egyházi és iskolai tárgyakkal foglalkozzék: a törvénynek ezen rendelete is megtartatván mindezekre nézve, így a törvény mindezekben végrehajtatott.
A kongresszusnak elnapolására és feloszlatására nézve a törvény nem rendelkezett, miután maga a kongresszus elnapolásának és eloszlatásának módjára nézve még határozatot nem hozott, mert ha ily határozatot hozott, és az legfelsőbb helyen helybenhagyatott volna, a kongresszus elnapolása és feloszlatására nézve kétségkívül azon rendeletek volnának irányadók, melyek így állapíttatnak meg.
Ez azonban nem történvén, a minisztériumnak a kongresszus elnapoltatására nézve csak két lehetősége volt: vagy azon nézetből kelle kiindulnia, hogy, miután a kongresszus összehívása a metropolitára bízatott, és a kormány részére a kongresszus összehívására nézve a törvény által semmi más nem követeltetik, mint hogy az bejelentessék: ugyanezen szabályt alkalmazza a kongresszus elnapolása és feloszlatására nézve is, mint az közönségesen mindenütt történik, hol a törvény másképp nem rendelkezett; vagy pedig követnie kellett volna az előbb létezett eljárást, mely szerint a feloszlatás és elnapolás a kormány által mondatott és eszközöltetett ki. Miután a kormány előbb az összehívási jogot is gyakorolta, ezt azonban a törvényhozás megváltoztatta: a kormány célszerűnek tartotta követni azon ösvényt, amelyet az újabb törvény kijelölt, azaz olyannak tekinteni az elnapolás és feloszlatási jogot, mely mindaddig, míg a kongresszus maga az iránt újabb szabályok által, melyek legfelső helyen helybenhagyandók, másképp nem rendelkezik, éppúgy, mint az összehívási jog, a metropolitát illeti, és annak részéről nem fog követelni mást, mint hogy az elnapolást és feloszlatást is legfelsőbb helyen bejelentse.
Ez azon eljárás, melyet a kormány ezen ügyben követett, és ennélfogva a képviselő úrnak kérdéseire csak azt válaszolhatom, hogy a kormány semmi rendeletet, melynél fogva a kongresszus akár elnapoltatott, akár feloszlattatott volna, nem adott ki, éspedig azért nem, mert a törvény által arra felhíva és jogosítva nincs.
Én tehát azt hiszem, ha t. képviselőtársunk a kormánynak eljárásával nem elégszik meg, s a szerb egyház érdekében célszerűbbnek tartja, ha a kongresszusok elnapolása vagy feloszlatása a kormányra bízatik, erre nézve nem interpellációval kell fellépnie, hanem új törvényjavaslatot kell letennie a Ház asztalára; és én nunc pro tunc már most is mondhatom, hogy ilyen törvényjavaslatot pártolni nem fogok. Oly országban, t. Ház, hol különböző vallások léteznek, és a törvény ezen vallások közt az egyenlőségnek elvét állította föl, csak két út van, melyet a törvényhozásnak követnie lehet. Vagy hasonló hatalmat kell gyakorolnia minden vallásfelekezetre nézve, egyszersmind gondoskodván azoknak felekezeti szükségeiről is; vagy pedig fönntartva magának a főfelügyeleti jogot, teljes és tökéletes szabadságot kell engednie minden vallásfelekezetnek. Miután Magyarországban honfitársaink egy része, ti. a protestánsok, századokon át küzdöttek az autonómiáért, és azt kivívták; miután újabb törvényeink értelmében ezen autonómia a görög-keleti egyháznak és izraelita polgártársainknak is megadatott; miután e hon katolikusainak törekvései is oda vannak irányozva, hogy magoknak autonóm egyházszerkezetet biztosítsanak: én részemről nem hiszem, hogy Miletics képviselőtársunknak, ha ilyenféle indítvánnyal fellépne, sok támogatója lenne a Házban; én részemről nem tartoznám azok közé, és kinyilatkoztatom, hogy a vallásegyenlőség keresztülvitelét és megalapítását más úton, mint a legtökéletesebb szabadság útján, sohasem fognám pártolni.
Nem fognám pártolni pedig azért, mert először, ahol az állam egyes vallások belügyeibe avatkozik, a tökéletes vallásegyenlőséget helyreállítani teljes lehetetlen, s ha ez valami csoda által lehetséges volna is, azon felekezetek, melyek kisebbségben vannak, az eljárást igazságosnak soha elismerni nem fognák.
Nem fognám pártolni ilyféle megoldását az egyenlőség elvének másodszor azért sem, mert semmit sem tartok az alkotmányos szabadságra nézve veszélyesebbnek, mintha az alkotmány a szabadság elvét, melyre maga alapítva van, más körökben elismerni nem akarja, és a polgárok minden egyes érdekeit az államnak alávetve, ezáltal a polgárokat arra szoktatja, hogy magokat minden ügyben kormányoztassák, míg végre a szabadságnak érzékét is elvesztik.
Részemről az autonómia megállapítását minden vallásfelekezetre nézve nemcsak az egyes felekezetek, hanem magának a szabad államnak egyik legfőbb és legfontosabb érdekének tekintem.
Annak tekintem először azért, mert ha kétségtelen az, hogy az önkormányzat elvének gyakorlata képezi az alkotmányos szabadságnak legfontosabb garanciáját, bizonyos, hogy magát az önkormányzatot semmi által nem lehet inkább biztosítani, mintha az önkormányzat elvét a lehető legtágabb kiterjedésben behozzuk, vagy létesítni engedjük az egyes felekezetekben is; mert a tapasztalás is azt bizonyítja, hogy az önkormányzat elve sehol sem áll biztosan, ahol az egyház és vallás körében az önkormányzat biztosítva nincs. Ez az egyik ok.
A másik ok, mert miután századunkban a vallásszabadság az egyénre nézve tényleg úgyis létezik, és a civilizáció mai fokán bizonyosan senki gyakorlatilag a maga lelkiismeretében erőszakot nem szenved -, én a vallásszabadság s egyenlőség elvének törvényes kimondását csak akkor tartom fontosnak, ha azt nemcsak az egyénre, hanem egész egyházakra alkalmazzuk, kimondva azt, hogy semmi egyháznak - álljon az milliók vagy százezrek, vagy csak ezrekből - több vagy kevesebb joga ne legyen, mint a másiknak; ez pedig csak úgy lehetséges, ha kimondatik, hogy mindeniknek egyenlő szabadsága lesz, mert csak a szabadság egyenlő, a jog soha.
Ami végre némelyeknek azon aggodalmát illeti, hogy az egyházaknak ily szabadsága az államra nézve veszélyes lehet, amennyiben ezen egyes egyházak ezen szabadsággal az állam ellen vissza is élhetnek, kijelentem, hogy ezen veszélynek óvszere az én meggyőződésem szerint éppen az autonómiában fekszik: fekszik abban, hogy az egyháznak jogait nem egy osztály, hanem azon polgárok összege gyakorolja, akik azon egyházhoz tartoznak. Ezen veszélyek pedig, meggyőződésem szerint, annyival csekélyebbek lesznek, mennyivel több szabadság engedtetik minden egyes vallásfelekezetnek, és mennyivel inkább elmozdíttatnak ezáltal azon súrlódások okai, amelyek az állam és egyes egyház közt támadhatnak. Én részemről megengedem - mert hisz a történet is mutatja -, hogy egyes egyházak az államra nézve veszélyesek lehettek; de, teljes meggyőződésem szerint, valóban szabad egyházak a szabad államnak sohasem lesznek ellenségei.
Mindezen okoknál fogva a kormánynak feladata nem lehet az, hogy a létező autonómiát korlátozza, vagy hogy ott, hol a törvény egyes egyházakra nézve azok autonómiáját elismerte, azt korlátozza; hanem a kormánynak feladata inkább abban áll, hogy minden törekvést, mely az autonómiának szilárdítására, erősítésére és kiterjesztésére vezet, támogasson.
Midőn a kormány a fennforgó esetben ezen elvet követte, s a törvényt úgy értelmezte, mint az az autonómiának legkedvezőbb: én azon reménnyel kecsegtetem magamat, hogy a kormány e részben azon irányt követte, melyet minden tanácskozásában neki a törvényhozás kijelölt.
Mélt. gróf Péchy Manó úr kérdésére bátor vagyok felelni, mert úgy hiszem, ez könnyíteni fogja a diszkussziót. Azt mondám: hogy törvény által mondjuk ki, hogy a törvényhozás Horvátországnak tisztán belviszonyaiba ereszkedni egyáltalában nem kíván; és azért azon tárgyakra, melyek Horvátországban folytattatnak - úgy a törvényhatóságok, mint a bírói székek tanácskozásaira nézve -, tisztán a deák nyelvet akarom körében meghagyni; azon tárgyakra nézve pedig, hol Horvátország Magyarországgal összeköttetésbe jő, és akár a kormánnyal, akár egyes törvényhatóságokkal levelez, azt kívánom: hogy a diplomatikus és törvényes nyelv magyar nyelv legyen. A csatolmányokra nézve végre - miután azok közönségesen az előbbeni tárgyalásoknak következései -, indítványom szerint magából foly, hogy valamint a tárgy Horvátországban folytattatott s a csatolmányok deák nyelven készültek, úgy azok ezután is deák nyelven adathassanak a magyar nyelven szerkesztendő levélhez; de Szlavoniára nézve külön provízió kellene.
Kegyes engedelmével a m. fő RR-nek, tett indítványom következtében föl fogom olvasni azon módosításokat, melyeket a KK. és RR. törvényjavaslatában Horvátországot illetően szükségesnek tartok. Hol az intézkedést kezdjük Horvátországra nézve, a paragrafust körülbelül ilyformán szerkeszteném: ,,1. §. Pozsega, Verőcze, Szerém megyék, Fiume kerülete hat évnek leforgása alatt az eddigi szokás szerint a latin nyelvnek használatában meghagyatnak, úgy mindazáltal, hogy ezen határidőnek lefolyta után azon megyék és kerület kizárólag a magyar nyelv használatára köteleztessenek. 2. §. A törvényhozás a horvátországi bel- és tisztán Horvátországot érdeklő viszonyokba nem ereszkedvén, azokra nézve a fennálló szokás ezentúl is sértetlenül meghagyatik; a magyar nyelvnek általános alkalmazását kizárólag csak azon törvényhozási és közigazgatási tárgyakra követeli, melyekre nézve Horvátország a kormánnyal, Magyarország törvényhozásával vagy egyes törvényhatóságaival érintkezésbe jő. 3. §. Minden köz- és magánügyekre nézve, melyek és mennyiben azok csak Horvátország kebelében horvát törvényhatóság előtt folytattatnak, úgyszinte minden törvényhatóságok és törvényszékek tanácskozásaira nézve az eddig használt latin nyelv ezután is meghagyatik vagy fenntartatik. 4. §. Magyarország egyes törvényhatóságaival, úgyszinte közigazgatási tárgyakban a kormánnyal folytatandó levelezések egyedüli törvényes nyelve a magyar leend, melynek használatára Horvátországnak a magyar országgyűlésre küldött követei is köteleztetnek. 5. §. A magyar nyelv minden horvátországi elemi iskolákban és magasabb tanintézetekben rendes tanulmányként oktattatni fog.
Azt hiszem, hogy a 2. §-t - habár változások történnek is benne, amint a gróf Cziráky János úr által előadott változás, melyet örömmel elfogadok - elhagyni nem lehet -, és az, hogy elmaradt, csak a köziratnak hibája; s miután a t. KK. és RR. és a mélt. fő RR. is a magyar nyelv állását tegnap el akarták véglegesen intézni, és új diszkusszió tárgyául nem akarják tenni: általános províziót akartak hozni, melyben kimondassék, hogy egyes esetek vannak, melyekre nézve az általános törvény alól kivételek léteznek, és melyeket a törvénynek egyéb §-aiban ezután részletesen elő fognak adni; azt hiszem tehát, hogy ezen §-t megváltoztatni, más szerkezetbe tenni, javítani, mint azt gróf Cziráky János úr tette, lehet, de kihagyni anélkül, hogy a törvénynek lényegét megsértenők, és megsemmisítenők: belátásom szerint nem lehet.
Még egyszer vagyok bátor felszólalni, mert, mint látom és fájdalommal tapasztalom, nem tökéletesen érttettem meg. Akkor, mikor indítványt tettem, nem volt szándékom új törvényjavaslatot tökéletes formában javasolni, mert a két első változásába nem ereszkedtem. Az előttem szólott Bács megyei főispán őméltósága, Rudics József kívánja: hogy Horvátország azon viszonyaira nézve, melyekkel Magyarországgal érintkezésbe jő, magyar nyelvvel éljen; - ezen viszonyok hivatalosak, ezen viszonyok országlásiak. Azt, hogy Horvátország s a társországok egyáltaljában ezen viszonyokra nézve a magyar nyelv használatára köteleztessenek, valahol csakugyan ki kell mondani - ebben a törvényben vagy másban -, és felfogásom szerint ez történik itt, a 2. §-ban; de egyébiránt is úgy hiszem, midőn Magyarország törvényeket alkot, azon törvényeket alkotja nemcsak Magyarországra, hanem a társországokra éppen úgy, mint Magyarországra nézve; ha Magyarország általános törvényt alkot: forma és fölvett stílus, hogy a társországok is említtetnek, de azoknak másképp említése szükség nem volna: mert minden törvény általánosan kötelező törvény a társországokra nézve is úgy, mint Magyarországra nézve. Ezen elvből indulva ki, azt hiszem, hogy ezen általános elvet előrebocsátva, azt - főképp oly dolgokban, melyek a társországokat annyira érdeklik - nem lehet kitenni jobban, mint midőn külön említjük itt, és megmondjuk, hogy ezen általános törvényből vannak és léteznek kivételek, és ha ugyanezen törvénynek azon paragrafusára hivatkozunk, hol ezen kivételek ki vannak mondva. Bács vármegye főispánja kívánja, hogy Horvátországnak belviszonyaiba ne avatkozzunk, hogy Horvátországra - a nyelvre nézve - semmi kényszerítő eszközök ne használtassanak, de a mélt. úr kívánságának tökéletesen megfelel az 1. §, midőn hivatkozik a többi §-ra, és midőn azokban a mélt. úrnak kívánsága tökéletesen, bőven és minden lehető részletben ki van mondva; de szükséges a társországok említése azért is, mert Tótország három megyéjére, Fiuméra vagy Horvátországra nézve külön viszonyok léteznek; szükséges tehát kimondani általános törvényben, hogy az egyes kivételek, mint kivételek álljanak - és hogy ezen társországok valahogy ne jöhessenek azon nézetbe, mintha rólok a magyar törvényhozás nem gondoskodott volna különösen, minthogy különböző viszonyokra különböző kivételeket tett.
Hogy még egyszer bátor vagyok felszólalni ezen tárgyban, ne méltóztassanak a mélt. fő RR. azt gondolni, hogy én az általam irányított szerkezethez szerfölött ragaszkodom, hogy én azt igen jónak és fontosnak tartom; távol van tőlem, mélt. fő RR., hogy annak minden hibáit világosan át nem látnám; és én sebesen készült szerkezetemet csak azon reményben terjesztém a mélt. fő RR. bölcs tanácsa alá, hogy az a mélt. fő RR. által módosíttatni fog; de engedelmet kérek, ha még egyszer felszólalok: mert tegnap, midőn azon indítványt tevém, általánosságban tettem azt egyedül azért, mert kiengesztelést akartam; akartam pedig, hogy a Magyar- és Horvátország közti viszonyokban, mennyire lehet, egyezséggel határozzunk, hogy a két tábla közt ne támadjanak hosszas vitatkozások, és Magyarországnak mintegy egyes akarata lépjen fel, és így az egész magyar törvényhozásnak akarata hatással legyen mindazon magyarokra nézve, kik túlbuzgósággal sértik a szláv nemzetiséget, mind pedig azon szlávokra nézve, kik a magyarok részéről veszélyektől félnek, melyek nem léteznek; - mondom, csak ez okból voltam bátor azon indítványt tenni, és megvallom a mélt. fő RR-nek, a mai tanácskozásnak folyama után aligha nem vagyok azon fájdalmas érzésben, hogy szándékomat egyáltaljában el nem értem; mert e tanácskozás után én nem hiszem, hogy a t. KK. és RR. a törvénynek ebbéli módosítását diszkusszió nélkül elfogadják, hogy ezen törvényjavaslatot - mint ezt igen helyesen jegyzé meg Mármaros megye főispánja -, nem fogják-e ismét visszaküldeni, s hogy ezen stílus szerkezetének változtatása nem fog-e számtalan igen kellemetlen vitatkozásokra alkalmat nyújtani? - Egyetértek országbíró őméltóságával, s tökéletesen meg vagyok győződve, hogy ha itt a Magyarországhoz kapcsolt részek nem is említtettek volna, és csak Magyarországról szólt volna ezen törvény, az éppen oly tökéletes lett volna, mintha azok külön említtettek vala; de most e diszkusszió után, midőn Horvátország követe kinyilatkoztatta azt, hogy ezen szónak: "a kapcsolt részek" kihagyása vagy betétele nyugalmat vagy nyughatatlanságot fog Horvátországnak szerezni; midőn itt oly lelkesedéssel pártolta azt, hogy ezen szavak kihagyassanak: különösen azon aggodalomnak kell támadni úgy a mi keblünkben, mint a ts. KK. és RR. kebelében, kik diszkusszióinkat figyelemmel kísérék, hogy Horvátországnak követe és azok, kiket képvisel, ezen szavak kihagyásából oly következményeket fognak kihúzni akarni, melyeket mi elfogadni nem akarunk. S kétségkívül, mint őnagyméltósága, az országbíró érinté, ezen szó "Magyarország" kimondása alatt magában értetik Horvátország is, mert kétséget nem szenved, hogy a magyar törvényhozás Horvátországnak is szab törvényeket; - ha mondom, ez magától értetik: akkor ezen szavak betétele vagy kihagyása Horvátország követének megnyugtatásul nem szolgálhat; ha pedig a részek megemlítése vagy kihagyásából valaki által azon következmény vonatnék, miszerint Magyarország törvénye Horvátországot nem kötelezi: én, mint egyes, kötelességemnek tartom azon véleménynek ünnepélyesen és nyilvánosan ellentmondani. Azt hiszem, mélt. fő RR., nekünk mind az igazság, mind a paktumok, melyek köztünk és Horvátország közt léteznek, mint Horvátország jogai, határokat szabnak; nekünk nem szabad Horvátországot sértő és igazságtalan törvényeket hozni; de törvényeket hozni Horvátországról és Horvátország viszonyairól nemcsak szabad, sőt kötelességünk. Ezen kötelességet teljesítendő, voltam bátor a mélt. fő RR.-nek tegnap a Horvátországot illető módosítást előadni; és bizonyosan azon kötelességet teljesítik a mélt. fő RR. is, midőn azt elfogadják; azért még egyszer felszólítom a mélt. fő RR.-eket, minthogy méltóságotokat ezen indítványom elfogadására bizonyosan csak az bírta: hogy amennyire lehet, egyezséget szerezzenek Horvátországra nézve - az alkotandó törvény által a számtalan diszkussziók elmellőztessenek; hogy ezen törvény képviselője legyen a nemzet egyes akaratának, azon akaratnak, melyben mind a felső, mind az alsó tábla egyesül; - miután pedig az országbíró őnagyméltósága kinyilatkoztatta világosan és meg is mutatta azt: hogy azon szavak kimondása vagy kihagyása - ha diszkusszió nem létezett volna -, nem lényeges: tökéletesen meg vagyok győződve, hogy ezen szavak kihagyása által diszkussziók fognak támadni és talán tisztán juris küzdések. Mindezek elmellőzésére, még egyszer bátor vagyok - s engedelmet kérek szerénytelenségemért, de szívemen fekszik a tárgy - kérni a mélt. fő RR-et, hogy ha lehetséges és ha a mélt. fő RR. elveivel megegyeztethető, méltóztassanak a kérdésben forgó szavakat megtartani.
Amennyiben őnagyméltóságának, B. Mednyánszky Alajos nyitrai főispán aggodalmát felfogom, abban mindenesetre osztozom; mert a népnevelés oly fontos tárgy, hogy azt szigorú törvény létezésének föláldozni nem lehet; oly törvényes provízióval tehát - mely a magyar nyelvnek az elemi iskolákban leendő használatára nézve kategorice és kivétel nélkül határozott - ha ez nem volna kivihető: nem volna használható; de én a t. KK. és RR. törvényjavaslatát úgy értettem, hogy miután a t. KK. és RR. ezen törvényjavaslatban hivatkoznak egy más, még előttünk nem ismert törvénycikkre, mely annak mikénti használásáról különös törvény által rendelkezendik: a t. KK. és RR. a mélt. fő RR-nek a népnevelés tárgyában és a magyar nyelvnek mikénti és mely kiterjedésben való alkalmazásáról bizonyosan valamely javaslatot fognak előrebocsátani. Ezen pillanatban tehát a t. KK. és RR-nek törvényjavaslata, úgy mint az itt van, elfogadható; és csak majd a népnevelés elrendezéséről szóló törvénycikk fog a mélt. fő RR. eleibe terjesztetni: csak akkor fogunk ítélhetni arról, vajon a t. KK. és RR. a magyar nyelvnek használatát messzebbre terjesztették-e ki, mint az országnak körülállásai engedik, vagy nem? - Ennélfogva, miután ezen szakasz egy nem ismert törvénycikkre hivatkozik, most az előttünk fekvő törvénycikket elfogadhatjuk.
Középületeiknél a nemzetek nagyságának nincs biztosabb mérlege. Átlátta ezt már Demosthenes is, kit, mellékesen legyen mondva, utolsó időben azért olvasék, hogy őt újabb nagy szónokainkkal összehasonlítsam, s kiben azon igen nagy hibát találom, hogy csak nagyszerű dolgokról tud nagyszerű szavakkal élni, míg az újabbak - legalább egy bizonyos országban - ezt a legkisebb tárgynál is értik, magát a híres Holsteiniust, ki az éjszakai szél dicséretére nagy eclogiumot írt, jóval felülmúlva. Már Demosthenes, amint mondám, átlátta a középületek fontosságát, s hogy az állapotot, melyre Athén az ő korában süllyedett, élénk színekkel festhesse, Aristokrates elleni beszéde végefelé ekképp szól: "Előbbi időben az, mi az állami s közélethez tartozott, gazdag s fényes vala; az egyes saját házában nem tünteté ki magát polgártársai felett. De azon kornak emlékei s épületei nagyok s oly természetűek, hogy a később élők közül senki hasonlókat még csak indítványozni sem mert. Most egyesek a középületeknél nagyobb palotákat építenek magoknak, de amit az ország nevében építtettek s újra bevakoltattak, oly kicsi s nyomorú, hogy szinte szégyen, ha róla említés tétetik."
Ha Demosthenes hazánkban élne, azt, hogy hatalmasb egyesek palotái nagyszerűségökben a középületeket felülmúlják, nem hányhatná ugyan szemökre - nagyjaink sokkal patriotikusabbak, mintsem fényes úrilakok által a haza középületeit felülmúlnák, s azért inkább a külföldön építtetnek -; azonban a középületek hiánya mégis talán föltűnnék a nagy szónok előtt, s bármit beszéljenek Aeschineseink, nem kedvezőleg ítélne korszellemünkről. - Hogy középületek sokszor csak nemzeti hiúság szüleményei, azt nem tagadom; de valamint Franklin - nézetem szerint igen helyesen - azt vitatja valamely munkájában, hogy a hiúságot, mely annyi szép s nemes fáradozásnak kútfeje, tulajdonképp a hibák közé sorozni nem kellene: úgy én - bármi paradoxnak lássék is - azt merem állítani, hogy a nemzeti hiúságnak egy bizonyos mértéke minden nemzet kifejlődésére szükséges, s hogy a hiúságnak csak éppen ezen egyetlen neme az, mely hazánkban hiányzik.
Furcsán hangzik, de érett megfontolás után nem fogja senki tagadhatni, hogy a magyar mint nemzet nem eléggé hiú. Sújtásos népnek neveznek bennünket, s tán bizonyos tekintetben helyesen; de a sújtást mi önmagunkra rakatjuk, legfeljebb ha cselédeink s a megyék huszárai részesülnek e pazérságban; de a nemzetnek mint nemzetnek külső fénye senkit sem érdekel. S ha talán nincs nemzet, melynek elődei a legnemesb ügyért több vért ontottak volna: nálunk, úgy látszik, a deák "sit eis terra levis" nemcsak puszta kívánat, hanem teljesítésbe is vétetik; legalább nem emlékezem, hogy dicső bajnokaink sírját valahol emlékkővel terheltük volna. Igen, még egyszer mondom, a magyar nemzet - jól értsük egymást, én csak a nemzetről szólok - nem eléggé hiú! Akár országgyűlésünk tanácskozótermeibe, akár fővárosunkba jőjünk, akár az ország határain járjunk végig, hol csak egyetlen egy emléket sem találunk: e meggyőződés fog bennünk támadni. S ez nagy baj, mert e hiány oly nemzetnél, hol a hiúság minden egyénnél annyira kifejlődve találtatik, arra látszik mutatni, hogy nemzeti szellemünk még fel nem szólalt, hogy magunkat mint nemzetet érzeni eddig nem tanultuk.
A múlt országgyűlés ismeré a Nemzeti Múzeumnak helyzetét, és bárha - legalább az én csekély belátásom szerint - e nemzeti intézetnek méltóképpeni fenntartása a nemzet becsületében áll -, a szükséges segedelem megajánlására rá nem ért. Nem fogok a múlt ellen panaszkodni, még egy szebb jövőnek reménye tölti el lelkemet, de éppen, hogy e jövő szebb legyen, szükség, hogy a múltnak szégyenét el ne takargassuk magunk előtt, s tisztába jöjjünk magunkkal; miként eddig a kötelességet, mellyel minden nemzet tartozik közintézeteinek magához méltó fenntartásával, eddig vagy éppen nem, vagy legalább igen hiányosan teljesítettük. - A Nemzeti Múzeum még mindig inkább első alapítóinak tudományosságát, s honszeretetét, mint a nemzet méltóságát képviseli. Azért, hogy az intézet valóban nemzetivé váljék, a nemzet részéről több áldozat, saját méltóságának melegebb érzete kívántatik, s jaj nekünk, ha erre fölemelkedni nem tudunk.
E szavakat az úgynevezett gyakorlati emberek tán könyörületes mosollyal fogják olvasni. Gyárak s vasutak századában élünk - így szólnak talán -, miért költsük pénzünket hasztalan régiségekre, antidiluvianus állatok csontvázaira s minde gyűjteményekre, melyekben tőkéink kamat nélkül hevernek, legfellebb egy-pár haszontalan tudós (a szokott kifejezéssel élek) gyönyörűségére. - Nem fogok a szoros kapcsolatról szólani, melyben századunkban a tudomány s élet egymáshoz állanak. Török szomszédink s bizonyos tekintetben saját példánk eléggé mutatják, hogy oly ország, hol a tudomány mezeje parlagon hagyatik, mennyire juthat a polgárisodás ösvényén. Van e hazában az embereknek egy bizonyos neme, mely míg a magyar zeneművészet cigányzene s hármastánc által képviselteték, nemzetiségünket biztosítva hívé, s e tekintetben minden tudományos munkásságot feleslegesnek gondola; s nincs kedvem vele vitatkozni; de hát nem fekszik-e szívünkön e nemzet becsülete; nem érezzük-e a kötelességet, mellyel minmagunknak tartozunk, s mely abban áll, hogy ha egyszer valaminek "nemzeti" címet adtuk, azt egy nemzethez illő fényben s nagyszerűségben tartsuk fel? A Nemzeti Múzeum ügye nemcsak a tudóst érdekli; benne nemzeti becsületünk ügye forog fenn, és rosszul fogná fel feladását törvényhozásunk, ha erről megfeledkezvén, mindent, mi az intézet emeléséhez szükséges el nem követne; s én e tekintetben igen helyesnek tartom, hogy az ácsmunkával faragott régiségtár a közönségnek megnyittatott. Ha valahogy idegennel találkozunk e termekben, nem lesz magyar ember - úgy remélem legalább -, ki a külföldinek bámulását észrevéve, el nem pirulna; de éppen e pirulás, éppen az, hogy közintézetünk állapota felett megszégyenülve állunk, válik annak megváltoztatására ösztönné; s talán a gyalulatlan deszkák jobban szónokolnak a legsimábbra gyalult deszkáknál. Hosszú s tán unalmas beszédemnek rövid értelme: ne feledkezzünk meg utasításaink készítésekor Nemzeti Múzeumunkról, ha nem is azért, mert múzeum, miután a tanulás a legszebb politikai beszédek tartására szükségesnek nem tartatik - a tudomány nálunk sokak által a fényűzési tárgyak közé számíttatik -, de legalább azért, mert nemzeti, s mert minden nemzet, mely nevével felruházott intézetek s emlékekben önméltóságáról megfeledkezik, soha a külföld tiszteletére nem számolhat.
Tisztelt szerkesztő úr! - E napokban vettem hozzám intézett becses sorait, melyekkel tudtomra adván, hogy Lapok a lovászat és vadászat köréből című folyóirata jövő év elejével megindul, egyszersmind e lap munkatársaul szólít fel.
Miután azon tapasztalások, melyeket a vadászat terén szereztem, fájdalom, csak emlékeim közé tartoznak, becses felhívásának követésére nem érzek magamban képességet; de nem mulaszthatom el ezen alkalmat, hogy örömemet, mellyel e vállalat megindulását fogadom, ne fejezzem ki.
Hogy a lóverseny, kopászat, agarászat, szóval minden, mi a hazai lótenyésztést emeli, nemzetgazdászati tekintetben nagy fontossággal bír, ezt napjainkban talán még azok sem fognák tagadni, kik - midőn gr. Széchenyi István ezen állításával első lépett fel, azt gúnnyal fogadták. Ma kevesen lesznek, kik annak tudatában, hogy a magyar lóra termett, a kérdést, mily ló az, melyre adandó alkalommal felülhet, közönyösnek tekintsék, s így kevesen fogják oly lap létezését fölöslegesnek tartani, mely kizárólag ezen tárgyakkal foglalkozik.
Én, ki az anyagi érdekek kifejlődését mindig csak eszközül tekintem, a Vadász-lapok megindulását más szempontból üdvözlöm, melyet mások mellékesnek, sőt talán figyelemre éppen nem méltónak tartanak.
A Vadász-lapok-nak egyik s szerintem fő feladatuk az, hogy hazánkban a nemes "sport"-tal foglalkozóknak közlönyül szolgáljanak s midőn azt, mi az ország különböző vidékein mezőn és erdőben történt, hitelesen eléadják, egyszersmind az érdeket neveljék, mely e nemes időtöltéshez nálunk, mint minden tetterővel bíró nemzetnél, mindig mutatkozott.
Miután pedig angol szótárt véve kezünkbe azt találjuk, hogy sport tulajdonképp csak időtöltést, mulatságot jelent, sokan nagy komolysággal talán azt fogják kérdezni: vajon oly tárgy, mely csak mulatságnak, csak időtöltésnek tekinthető, méltó-e arra, hogy vele komolyan foglalkozzunk?
E kérdésre, a dolgot magasabb szempontból tekintve, könnyű megfelelni, s ki ezt teszi, át fogja látni, hogy mindazon okok közt, melyek a népek fejlődésére elhatározó befolyást gyakorolnak, alig van olyan, mely egyes nemzetek emelkedésével vagy süllyedésével szorosabb kapcsolatban állana, mint azon mulatság vagy időtöltés nemei, melyek nálok bizonyos korszakokban divatoztak s melyek, ha egyrészt a nemzet jellemének kifolyásai, másrészt arra visszahatnak. Én legalább azt hiszem, hogy ha egy nemzet életéből annak nemzeti mulatságain kívül egyebet sem ismernénk, jellemének megítélhetésére ez maga elég leendene. Nép, mely férfias időtöltésekben gyönyörködött, gyáva és elpuhult nem lehetett soha.
Én sem szenteltem másoknál több időt mulatságoknak; én is meg vagyok győződve, hogy a férfiút komoly törekvés illeti, s hogy való megelégedést csak való munka után találhatunk; - miután azonban Isten az embert úgy teremté, hogy a legerősebbnek pihenésre, a legkomolyabbnak oly valamire legyen szüksége, mi őt felderítse, miután egy szóval mulatnunk kell, a tudósnak és államférfiúnak szintúgy, mint a gazdának vagy annak, ki napjait számolásai közt tölti: ezen általános szükség kielégítésének módja közönyös nem lehet; s ha valaki a megvetést, mellyel e tárgyra letekint, bölcsességnek tartja, úgy e bölcsesség legalább nem az, melyet a régiekben bámulunk.
Mert ha azokat, kik a sportot magyarra fordítva csak haszontalan időtöltésnek tekintik, emlékeztetjük, hogy az angol szó latin fordításban ludus-t tesz, s hogy az olympiai, isthmusi s mindazon játékok, melyeknek győzőit Hellas legnagyobb költői megénekelték, szintén ló- és szekérversenyekből, diszkoszhajításból s más testi gyakorlatokból álltak, talán ők is elismerik, hogy a régi népek a sportot nem tartották oly mellékes dolognak, mint ezt korunk deákjai oly emberekről, kik csak klasszikai nyelven szóltak, felteszik - s mi legalább a görögöket illeti, úgy hiszem, el fogják ismerni azt is, hogy a fontosság, melyet a testi gyakorlatoknak tulajdonítanak, nem akadályozá őket oly művek alkotásában a művészet és tudományok mezején, melyeket két ezredév után bámulunk; míg éppen e játékok nevelték azon férfiakat, kik honukat Marathon- és Salamisnál Perzsia ellen megvédték.
A görögök és rómaiak példája ma kevesebb meggyőző erővel bír, mint húsz év előtt. A klasszikai tanulmányok, melyek akkor minden egyebet háttérbe szorítottak, ma csaknem fölöslegeseknek tartatnak. Én, mellékesen mondva, nem nagy haladást látok ebben, s úgy hiszem, hogy a pontos számvetés és fölületes természettudomány, melyre sokan gyermekeiket tanítják, nem fogják pótolhatni azon nemes érzéseket, melyeket az újabb kor legdicsőbb férfiai századokon át a régiek ismeretéből merítének.
De hagyjuk a régieket; nem szükséges ez esetben hozzájok folyamodni; mert ha meggondoljuk, hogy korunk legkitűnőbb nemzeténél - melynek felsőbbségét, kivált az anyagi kifejlődés terén, kétségbe még senki sem vonta - a sport tiszteletben van tartva; hogy abban ott a legkitűnőbb férfiaktól a szerény gazdáig mindenki részt veszen s egész irodalmat találunk, mely azzal foglalkozik; hogy - nagy hadvezérek állítása szerint - Anglia legbátrabb s legkitűnőbb tisztjeit a rókavadászatoknak s más nemes sport gyakorlatának köszöni; hogy e nemzeti időtöltést nagy államférfiak pártolják s fontosnak tekintik: akkor talán azok törekvése is, kik e nemes sport meghonosítását tűzték ki céljokul, más színben fog feltűnni.
Sokan nem osztják nézetemet. Felfogásuk szerint nem idegen divatok utánzása, hanem saját nemzeti szokásaink fenntartása feladata korunknak s őrizkednünk kell, nehogy nemzetiségünket lassanként oly dolgok honosítása által veszítsük el, melyeknek még neve is idegen; s én ezen elvekkel tökéletesen egyetértek, de azt hiszem, hogy azok a jelen esetre nem alkalmazhatók, mégpedig azért nem, mert a sportnál éppen csak a név idegen és semmi más.
Sok mindenfélét beszélnek őseinkről, s ki róluk azt mondja, hogy a politikának azon nemét, mely a középkor alatt Olaszországban uralkodott, nem ismerék, hogy lakásaik feldíszítésére kevés gondot fordítottak, a művészeteket nem nagyon pártolák, s tudományokkal igen keveset foglalkoztak: az talán be is bizonyíthatja állításait; de ki azt akarja elődeinkre fogni, hogy nem vadásztak, hogy a lótenyésztéssel nem foglalkoztak, sólymaik- és agaraikban élvezetet nem kerestek, hogy egyszóval sportsmanek nem voltak: kis gondolkodás után maga is be fogja vallani, miként ha nyelvünkben hiányzik is a szó, mellyel mindazt, mit az angol "sport" alatt ért, egyszerre kifejezhetnénk, legalább maga a dolog e hazában soha sem volt ismeretlen; s miként az újítás legföllebb abban kereshető, hogy az e hazában mindig divatozó élvezeteket most szabályozni s rendszeresíteni akarván, ebben bizonyos mértékig más nemzeteknél divatos formákat követünk, szintúgy mint azt elődeink tették, midőn harcjátékaikat más országokban követett tornaszokások szerint rendezék el, anélkül, hogy ezáltal nemzeti jellemökből kivetkőztek volna.
Nem lehetünk eléggé féltékenyek nemzetiségünkre. Mi az egyesnek jelleme, az népnek a nemzetiség, s amely nép ezt elveszté és múltját megtagadta: a jelenben csak megvetést, a jövőtől enyészetet várhat, és nem is érdemel mást. De ne féljünk, hogy nemzetiségünk veszélyeztetve van, ha versenylovainkat egészen az angol elvek szerint idomítjuk s a kopászatnál az angol szokásokat követjük is. Vannak ennél veszélyesebb dolgok is, s elődeink, ha körünkbe visszatérhetnének, utódaik magaviseletét talán sohasem értenék jobban, mint mikor őket csaholó kopók után árkon és sövényeken keresztül nyargalni látnák.
Többet írtam, mint talán kellett; de ha már ön felszólítását nem követhetem, legalább legőszintébb részvétemet s azon óhajtást akartam kijelenteni, vajha e lap, melynek szerkesztését elvállalá, mentül szélesebb körre terjedve, nemcsak azok várakozásának feleljen meg, kik attól a lótenyésztés emelését remélik, de azokénak is, kik velem azt hiszik, miszerint e hon termelési képességei közt legfontosabb az, hogy férfiakat teremjen - s kik erre azon férfias gyakorlatok elterjedésénél, melyeket az angol sportnak nevez, s melynek a Vadász-lapok egyik fő tárgyát képezik, jobb és biztosabb eszközt nem ismernek.
A nagy érdeknél fogva, mellyel az egész ország méltán viseltetik a vakok intézete iránt, engedje meg a t. Ház, hogy ezen interpellációra azonnal válaszoljak.
Amennyiben t. képviselő úr azon kérdést intézte volna hozzám: szándékozik-e a minisztérium még ezen ülés folyama alatt egy országos vakok intézetének, sőt több országos vakok intézetének fölállítására nézve törvényjavaslatot a Ház elé terjeszteni, ezen kérdésre igennel felelhettem volna. A vakok sorsa minden kétségen kívül a legszomorúbb, és így minden érző emberben rokonérzetet gerjeszt. Az állapot, melyben a vakok nálunk az országban léteznek, a legszomorúbb. A most létező vakok intézete már csak azért is, mert az országban létező vakok számának elfogadására elégtelen, nem felel meg a szükségnek; és így kötelességeim közé számítottam és számítom ily intézetnek célszerű fölállítására nézve törvényjavaslatot terjeszteni a t. Háznak tanácskozása alá. Hogy ezt tehessem - mert teljes meggyőződésem szerint egy vakok intézetének fölállítása Magyarország szükségeinek nem felel meg -, hogy ezt tehessem, tudvalevő dolog levén, hogy minden országban a vakok az országnak egy vidékén sokkal nagyobb számmal fordulnak elő, mint más vidékén, én már a közelebbi esztendő alatt megtettem a szükséges lépéseket, hogy magamnak az illető számarányokat az illetőkre nézve megszerezhessem. Ezeknek egy része már bejött; mihelyt tehát az előmunkálatokkal elkészülök, mint hiszem, már ezen ülésszak alatt, bátor leszek a Ház asztalára egy kimerítő törvényjavaslatot e tárgyban letenni.
Ami magát a kérdést illeti, melyet t. barátom hozzám intézett, arra, fájdalom, nem felelhetek igennel. A vakok intézete őfensége József főherceg nádor buzgósága által alapíttatott egyesek által mint magánintézet, s Pest vármegyének főfelügyelete alá állíttatott. Bármik voltak a nádor hercegnek törekvései ezen intézet országossá változtatása tekintetében, ezen intézet tényleg most is ezen régi jellemét megtartotta, azaz privát intézet, mely Pest vármegyének főfelügyelete alatt áll. Ily intézetnek országosítására nézve, magának az intézetnek kérése nélkül, én törvényjavaslatot terjeszteni a legislatio elé feljogosítottnak magamat nem tartom. Úgyszintén a magánintézetek természetéből és azon autonómiából, mellyel minden ilyen intézet bír, következik az, hogy a tanítási rendszernek megváltoztatása nem a kultuszminisztériumtól függ. Én semmit sem tartok óhajtandóbbnak, mint azt, hogy az intézetet kormányzó bizottság, mint annak valóságos orgánuma, azon kívánatát fejezze ki akár a törvényhozás, akár a minisztérium előtt, hogy ezen intézet országosíttassék, mert akkor én azon helyzetben leszek, hogy az intézet országosítása iránt törvényjavaslatot terjeszthetek a Ház elé. Míg azonban ez nem történik, nem vagyok ezen helyzetben.
Ami az igazgatónak előbb felfüggesztését, később pedig elbocsátását illeti, az igazgató úr szeptember 12-én tudósított engem ezen körülményekről, és én azonnal Pest megye első alispánjához mint a bizomány elnökéhez kérdést intéztem ez ügynek mibenlétére nézve. Erre az alispán úr az igazgató folyamodványának közlését kívánta. Ezen folyamodvány közöltetett vele, ha nem csalódom, még szeptember 30-án. Azóta még választ nem kaptam, minélfogva október 19-én a választ ismét megsürgettem; ez azonban mai napig sincs kezemben, és így erre nézve nem vagyok azon helyzetben, hogy a t. Háznak felvilágosítást adhassak. Úgy vagyok azonban értesülve, hogy tán még a napokban, holnap vagy holnapután, választ fogok ez ügyben nyerhetni; ha pedig nem, újra meg fogom sürgetni.
Ezen interpellációra azonnal felelhetek. Igen t. barátom Arad városának viszonyait sokkal jobban ismeri, mint én; ismeri az egész ügyet, és ismeri az okokat, melyeknél fogva ezen liceális épület ott jelöltetett ki. A helyiséget nem én kerestem ki, hanem Arad városa, Arad vármegye, melyek mind, kivéve valami 150 aláírót, kik a liceális épületet egy mellékutcában akarták volna fölállíttatni, mind ezen helyet jelölték ki. Én magam mentem oda, hogy meggyőződjem aziránt, vajon a helyiség alkalmatos-e? Kérdezősködvén főképpen aziránt, vajon azon helyiség nincs-e kitéve a kiöntéseknek - mi a dolog természeténél fogva nagyon hátrányos lett volna -, miután ott azon tudomást nyertem, hogy ez a város egyik magasabb részén fekszik, az áradásoknak kevésbé van kitéve, mint más helyiség. Miután az egy szabad nagy tér, miután a város s a megyének nagy része ezen tért jelölte ki a liceális épületre, én semmi okot nem találtam, hogy ezen térséget ne fogadjam el. Én annálfogva ott kezdettem meg a liceális épület fölépítését. Egyébiránt én újból fogok vizsgálódni rendelni; de meg vagyok győződve, hogy alkalmasint bármely tudósításokat fogok kérni, azok körülbelől ugyanazok lesznek, amely tudósítások alapján a liceális épület ott fölépíttetni határoztatott.
Két indítvány fekszik előttünk. Az elsőt, t. i. koronaőr őexcellenciájának indítványát, csak a képviselőház által elfogadott elvek következésének és corolláriumának tekintem. Miután a képviselőház elég fontosnak tekinté a homoeopathiát arra, hogy számára az egyetemen tanszék állíttassák fel, igen természetes, hogy ezen tanszék felállításának nem felelhet meg, ha azzal kóroda összekötve nincs, annál inkább, miután a homoeopathia, legalább az én csekély felfogásom szerint sokkal inkább praxis, mint tudomány. Erre nézve tehát az egész kérdés, ha tárgyaltatni fog a képviselőház által, kétségkívül pénzügyi szempontból fog tárgyaltatni, miután egy kórodának felállítása, az első felállítási költségeket nem is számítva, évenként az egyetemnek kiadásait legalább 20-25000 frt-tal fogná szaporítani.
Ez tehát, mint mondám, pénzügyi kérdés; hozzá még azt kell megjegyeznem, hogy a kórodának felállítása a jelen pillanatban egyszerűen lehetetlen; az egyetemnek más kórodái is olyannyira meg vannak szorítva, hogy csaknem minden félév alatt előfordul azon nehézség, hogy ismét új meg új helyiségeket kell találjunk: a belgyógyászat harminc ággyal bír, s éppen ennyi ággyal rendelkezik a sebészet, mi egy egyetem klinikájának kétségkívül nem elégséges.
Én tehát a koronaőr őexcellenciájának indítványát magát teljesen helyesnek és olyannak tartom, mely mintegy szükséges következménye azon indítványnak, mely a tanszék felállítására nézve a képviselőházban elfogadtatott.
Kénytelennek érzem magamat azonban némelyekre válaszolni, melyekkel Apponyi György gr. őexcellenciája a maga indítványát támogatta.
Első pillanatban, olvasva a pótindítványt, megvallom, nem értettem; mert a törvényhozás egyenjogúságot mondhat ki a jog terén, de egyenjogúságot kimondani különböző tudományok közt - felfogásom szerint - nem tartozik a törvényhozás illetékességéhez. A törvényhozásnak kötelessége egyenlő szabadságot biztosítani minden tudománynak; azon esetre tehát, ha a homoeopathiára nézve teljes szabadság, éppen oly szabadság, mint minden más tudományra nézve, nem léteznék az országban: kétségkívül kötelessége volna a törvényhozásnak, valamint a tudomány minden ágát és rendszereit, úgy a homoeopathiát is oltalma alá venni.
Egyébiránt, megvallom, azon alapot, melynél fogva őexcellenciája felállított a homoeopathiára nézve, hogy az a hazában elnyomott állapotban létezik, nem vagyok képes felfogni.
Miben áll a különböző gyógyrendszereknek egyenjogúsága? Abban, hogy azokat, kik e gyógymód szerint gyógyítanak, a gyógyítás jogában sehol és senki által akadályozva ne legyenek. Én kérdem, mondhat-e excellenciád egy példát, hogy e hazában valakit azért, mert homoeopathia szerint gyógyított, a gyógyítási jogban akadályozva lett volna? Egy különbség létezik az allopathia és homoeopathia közt, s e különbség az, hogy az allopathák maguk gyógyszertárt nem tarthatnak, és így a maguk rendelvényeit a rendőrségi felügyelet alatt álló gyógyszertárakban kénytelenek készíttetni, a homoeopathák legnagyobb része pedig azon öndispensatióval él, hogy maga készíti gyógyszereit. Ez semmiesetre sem hátrány a homoeopathiára, hanem inkább oly előny, mely ellen az allopathák tehetnének kifogást. Azonkívül a hátrány, melyről szólnak - hiszen hátrány létezik - de miben áll a hátrány? Tisztán abban, hogy eddig az orvosok kisebb száma nyilatkozott e rendszer mellett. Mert mint Zólyom megyének előttem szólott t. főispánja igen helyesen jegyzé meg, a homoeopathia nem külön tudomány, ez az összes orvosi tudománynak csak egy ága, a gyógyítás bizonyos rendszere. Valamint sem Brown, sem Brousset korában, midőn ezen férfiak rendszerei Franciaországban leginkább pártoltattak és legáltalánosabban elfogadva voltak, senkinek és legkevésbé a törvényhozásnak nem jutott eszébe, hogy a brownismus vagy a Brousset-teória számára külön tanszék állíttassék fel Párizsban az École de médecine-ben: úgy a homoeopathiára nézve szintén nem létezik ok, mely azt különösen megkívánná.
A törvényhozás oly fontosságot tulajdoníthat ennek is, hogy ezt elrendelheti, de azért, mert ez eddig nem létezett, mert elrendelve nem volt, azt állítani, hogy a homoeopathia különös elnyomás alatt lett volna, az ellen nekem tiltakoznom kell.
Elnyomásról itt szó sem volt; a homoeopathiának mint tudománynak jövője - ha csakugyan tudomány - szintén nem e magas Ház határozatától fog függeni. Teljes meggyőződésem az, hogy a tudománynak soha protekcióra szüksége nincs. A tudományok előtt a törvényhozásnak úgynevezett omnipotenciája megsemmisül.
A tudomány alkotja és teremti önmagát a törvényhozás segedelme nélkül, sőt a törvényhozás segedelme ellen is. Mert valamint a vér forgásának helyességét és valamint minden nagy igazságot, melyet a tudósok bármely korban feltaláltak, sehol a törvényhozás pártolása alá nem vette: úgy a homoeopathiának, ha csakugyan tisztán pártolásra szorul, hogy jövője legyen - én részemről nagy jövőt nem ígérek. Mert a tudomány oly hatalom, mely nemcsak pártolásra nem szorul, hanem még az üldöztetést is igen könnyen eltűri. Én legalább meg vagyok győződve arról, hogy a világon egy nagy tudományos igazság sem mondatott még ki, mely bármiként üldöztetett, azért mert üldöztetett, csak egy évvel is később fogadtatott el. Én tehát, mint mondám, éppen, mert ez a nézetem, gróf Apponyi őnagyméltóságának pótindítványát nem fogadhatom el; őnagyméltóságának, a koronaőrnek indítványában ellenben én csak a képviselőház által elfogadott elveknek corolláriumát látom.
Én Apponyi gróf őexcellenciáját bátor volnék felkérni, méltóztassék másképp formulázni indítványát, mert én megvallom, hogy az ő előadásából úgy fogtam fel a dolgot, hogy csakugyan teljes orvosi kart kíván, azt mondván, hogy tökéletesen ellenkező nézetekben lévén a két rendszer, mi fog akkor történni, ha pl. olyan fiatalembert, aki a hasonszenvészeti rendszer szerint oktattatik, olyanok által fog megvizsgáltatni, akik más rendszert követnek és akik azt vagy nem értik, vagy nem akarják érteni. Én részemről tehát főképp azért nem tartom őexcellenciája pótindítványát elfogadhatónak, mert nem tartom eléggé világosan formulázottnak.
Miben áll az egyenjogúság?
Az egyenjogúság állhat egyenlő szabadságban; állhat abban is, hogy tökéletesen egyenlő állapotba helyeztessék a kétféle tudomány, azaz a homoeopathia és az allopathia; ez már pedig csak azért sem lehetséges, mert a homoeopatháknak száma sokkal kisebb, mint az allopatháké. Méltóztatott fölhozni a gyógyszertárak megvizsgálását is, és figyelmeztetni, hogy a homoeopathikus gyógyszertárak megvizsgálása allopatha orvosokra nem bízathatik. Itt, kérem, a dolgok természetében fekszik a lehetetlenség. Egy allopatha gyógyszertárt meg lehet vizsgálni, miután azon nevek, melyek abban foglaltatnak, a kémia és a fizika törvényei szerint megismerhetők; reagenciák használtatnak, és minden szerre nézve a legnagyobb biztossággal meg lehet mondani azt, hogy a gyógyszerész kötelességének eleget tesz-e vagy sem, hogy a szer, mely azon gyógyszertárban találtatik, jó-e vagy nem jó? Homoeopatikus gyógyszertárakra nézve azonban, miután a homoeopathikus gyógyszer sem fizikai, sem kémiai hatást nem idéz elő, ilyféle felügyeletnek gyakorlata tökéletesen lehetetlen. Ennélfogva az egyenjogúságot két oly tényező közé felállítani, amely tökéletesen különböző, nem lehet.
Én tehát arra kérném őexcellenciáját, méltóztassék indítványát szabatosítni.
Midőn a vallás- és közoktatási m. k. minisztériumnak 1870-ik évre szóló költségvetési előirányzatát a mélyen tisztelt képviselőház elé terjeszteni szerencséltetném, nem mellőzhetem hallgatással, hogy ezen előirányzat szerkezete az 1868-ik és 1869-ik évi költségvetések alakjától, némi tekintetben eltérő.
Ezen eltérés szükségessé vált egyrészt azért, mert a legközelebb lefolyt két évben a miniszteri osztályok költségvetései együttesen terjesztettek elő, míg az 1870. évi előirányzat minden egyes tárcára nézve külön mutattatik be; másrészt pedig azért, mert az átnézet könnyebbítése céljából a kiadási tételek oly csoportosítása mutatkozott kívánatosnak, hogy mindegyik tétel ott tüntettessék fel, ahová természeténél fogva leginkább tartozik; s hogy így a jövő költségvetési előirányzatok az 1870-ik költségvetés alakja szerint szerkesztethessenek.
A költségvetés első része a rendes és rendkívüli szükségletet, második része pedig a fedezetet tartalmazza. Az összes szükséglet nyolc címben foglaltatik, mégpedig a következő rendben:
Az 1869-i költségvetésben rendkívüli kiadások nem fordultak elő; a nyugdíjak valamennyi minisztérium nyugdíjszükségletével együttesen egy közös, tehát a többi szükségletek pedig a következő címek alatt soroltattak elő:
Tanulmányi
Közművelődési célok
Ezek szerint 1869-ik és 1870-ik költségvetés I. és II. címe változatlanul maradt.
Az 1869. évi költségvetésben VI. cím alatt foglalt népnevelési kiadásoknak külön cím alatt előtüntetését, helyesebb tagozás szempontjábúl, mellőzendőnek: viszont a népiskolai tanfelügyelőségeket s a középiskolák felügyeletével megbízott tankerületi főfelügyelőségeket mint tanügyi igazgatósági hatóságokat "Tanulmányi ügyek igazgatása" megnevezéssel a III. cím alatt egybefoglalandónak véltem, azon oknál fogva, hogy a szoros értelemben vett tanításra szánt költségek a tanügy igazgatási költségeitől elkülönítve tüntettessenek fel. Ezen cím alá az államvizsgálati bizottmányok költségei és az iskolalátogatási díjak is foglalvák, melyek az 1869. évi költségvetésnek V. címe alatt a tanintézeti kiadások közé voltak felvéve, de természetüknél fogva inkább ide tartoznak.
Ugyancsak a VI. cím alatt foglalva volt egyéb népnevelési szükséglet, természetéhez képest, a tanintézetek költségeit tárgyazó 4. címbe vétetett át.
Az 1869-ik évi költségvetés VII. címe alatt foglalt kiadások az 1870-ik évi előirányzat 6-ik címe alattiakkal azonosak, a címek eltérő megnevezése csakis pontosabb megjelölés céljából történvén.
Az 1870-ik évi költségvetési előirányzat szerint a
Ezen többlet, az egyes címeket tekintve, következőleg alakul.
A Hallban (Tirolban) létezett női zárda II. József császár őfelsége által 1783-ban feloszlaltatván, dicső emlékezetű I. Ferenc császár s magyar király őfelsége ezen zárda vagyonából szegény hölgyek számára alafás helyeket alapított. Ezen alapítvány kedvezményében eredetileg magyar hölgyek nem részesülvén, dicsőségesen országló koronás királyunk őfelsége indíttatva érezte magát 1857. évi május 9-én kelt lgf. kéziratával a budai kir. várpalota felépítésére szedett adópótléknak, melynek további szedése egyúttal megszüntetett, maradványából a király s haza körül polgári s hadi szolgálatokban érdemeket szerzett férfiak szegény árvalányai számára alakítandó alafák tőkejéül 90 000 pfrtot, illetőleg 45 000 pfrtot legk. kirendelni, mely tőkék kamataiból tíz első osztályú (évi 420 frtos) s ugyanannyi másodosztályú (210 frttal) javadalmazott alafás hely alapíttatott.
A fennebbi tőke eddig az insbrucki főpénztárnál kezeltetvén, annak a budai központi állampénztárba leendő szállítása iránt a tárgyalások folyamatban vannak.
Miután azonban a cs. k. belügyminisztériumnak közlése szerint a tőke vagyonát képező értékpapírok utáni jövedelem a magasabb, szelvényadó s az osztrák államkölcsönök unifikációja következtében annyira csökkent, hogy az 1869. évre 562 frtnyi hiány volt várható, ennek fedezete céljából az időközben megürült állomások betöltetlen hagyattak. Tekintve, hogy ezen alafákra összesen 117 folyamodó évek óta már előjegyezve van, tekintve továbbá, hogy a haza és király szolgálatában érdemeket ugyan, de vagyont nem szerzett férfiak elaggott, s elszegényedett árvái számára a hallin kívül más hasonló közalapítvány nem létezik, s hogy ily alapítvány társadalmi viszonyaink között mellőzhetetlen; - tekintve végre, hogy ez alafás helyek száma úgyis csekély, s azok leszállítása által csakis a haza leggyámoltalanabb gyermekei fosztatnának meg utósó fenntartási eszközüktől, emberiségi tekintetekből kénytelenítve láttam magamat, a hiányzó összeg fedezetét 1870. évre a magyar állampénztárból kérni. Magától értetik, hogy az alap átadása iránti tárgyalások előreláthatólag legközelebb be fogván fejeztetni, a jövőre netán mutatkozandó hiány ezentúl részletesen ki fog mutattatni.
Ezen húsz alapítványi helyen fölül méltoztatott őfelsége 1858. évi aug. 25-én kelt legfelsőbb elhatározásával Erdélyország részére négy-négy - továbbá Bács, Krassó, Temes és Torontál megyék részére még külön három-három alapítványt alapítani, melynek javadalmazása a kincstárból rendeltetett ki.
Minthogy pedig az ezen alapítványi helyek fejében összesen járó évi 4410 frt 1867 óta őfelségének a birodalmi tanácsban képviselt országainak jövedelmeiből előlegeztetett, az előlegezett összegek megtérítése a magyarországi alap átvétele körül folytatott tárgyalások közben szorgalmaztatott, s az Magyarországhoz illő sem lenne, hogy az ő gyermekei számára alapított helyek illetményét más országok adózói fizessék, ezen az előbb közös államháztartásból származó tartozásnak lehajlításáról gondoskodni kelle; mi végre az 1870. évi járandóságon fölül, a három évre megtérítendő összeg is előirányoztatott.
Hallgatással nem mellőzhetem, hogy az 1869. évi költségvetésben a nagyenyedi református kollégium számára felvett 3545 frtnyi "kincstári tizedkárpótlás" címe, az erdélyi ref. püspöknek előterjesztése folytán, "kamarai járandóság erdélyi helvét hitvallású evangélikus egyházak és tanodák s némely róm. kat. lelkészség számára" szóló címre változtatott át, miután ezen járandóság nevezetteket azon fejedelmi adományok kárpótlása fejében illeti, melyek nekik a sóbányák és erdélyi kamarai jószágok terményeiből természetben adományoztattak, idővel azonban a kir. kincstár által megváltattak.
Végre a nagyszebeni árvaházat illetőleg bátorkodom felemlíteni, hogy a tisztelt képviselőház pénzügyi bizottmányának 1868. évi augusztus 5-én kelt és a képviselőház által 1868. évi november 13-án tartott ülésében elfogadott jelentése folytán új növendékek felvételét, a magánalapítványi helyektől eltekintve, 1869/70. évi tanévtől kezdve felfüggesztettem.
Mielőtt azonban ez intézet újjászervezése iránt tüzetesen intézkedném, szükségesnek láttam állapotáról közvetlen tudomást nyerni. Ez árvaintézet szükséges voltáról körutam alkalmával meggyőződvén, országos költségen fenntartását mellőzhetlennek tartom. Minthogy pedig az árvák legnagyobb részben magyarok és székelyek, elrendelendőnek találtam, hogy addig is, míg az intézet újjászervezése eszközöltethetnék, tannyelvül a magyar szolgáljon.
Ily intézet szervezetének az újkor igényeihez való átalakítása már magában több időt kíván. Jelen esetben még külön helyi viszonyok s idő folytán kifejlett jogos érdekek forognak fenn, melyek tekintetet érdemelnek, s melyek kellő figyelembevétele nélkül nem eszközöltethetvén, amint a megindított tárgyalások eredményre vezetnek, átalakítási javaslatomat előterjeszteni nem késendem. Míg az megtörténhetik, a kincstári járulékokat annál is inkább a költségvetésbe felvenni kellett, mert azok nagyobb részt dézsma-jövedelmekből állnak, melyek Erdélynek maiglan fennálló törvényei, jelesen az Ap. II. R. 10. cím 5. cikke szerint a fejedelmek által, mint más kincstári javadalmak, adományoztattak, és dicső emlékezetű I. Lipót király nagyobb diplomája szerint mindazon magánosoknak, egyházaknak s iskoláknak, melyek a bevett vallásokhoz tartoznak, biztosíttattak; mihez még azon körülmény is járul, hogy a kincstár ezen dézsma utáni kárpótlást felvevén, jogos, hogy vagy a váltságdíjt vagy pedig annak kamatait az illető jogosultaknak szolgáltassa ki.
Hogy azonban a kért összegek szükséges volta a mérvet illetőleg is kitűnjék, addig is, míg szerencsém leszen részletes előterjesztésemet megtehetni, tájékozásul megemlíteni bátorkodom, hogy ezen dicső emlékezetű Mária Terézia római császári Magyarország ap. királynője által 1777. március 25-én kelt kiváltságlevelével szegény árvák s lelenceknek tartására s elsősorban iparos polgárokká (kézművesekké) nevelésére szentelt árvaházban, melyhez sok magánalapítvány is járult, jelenleg 80 alapítványos és 6 fizetéses fiú és 19 alafás leány neveltetik. Ezenfölül az intézet a házon kívül 47 ipartanoncot segélyez; külápoláson van 46 fiú, 15 leány, 6 fi és 2 lelenc; azonkívül szabadságon 119 fiú és 21 leány, úgyhogy a hat fizetéses növendék levonásával az intézet költségén 355 egyén tartatik fenn, illetőleg segélyeztetik.
Az intézet alapítványos vagyona az 1869. évi költségvetés szerint kötvényekben 525 990 frt 99 kr., mely 16 100 frtot 28½ krt kamatoz. Lévén pedig a kiadás 40 953 frttal előirányozva, világos, hogy ez intézet azon esetre, ha a fent előirányzott közalapítványi összegek részére ki nem rendeltetnének, feloszlatással fenyegettetnék, s az árvák legnagyobb részét földönfutóvá kellene tenni.
A magyar nemzeti múzeum b. e. gróf Szécsényi Ferenc által 1802. november 25-én kelt alapítólevelével alapíttatván, oly időben jött létre, midőn ily intézetek, a könyvtáraktól eltekintve, inkább ritkaságok tárházai, mintsem tudományos rendszer szerint összeállított s a tudomány igényeihez képest berendezett szakgyűjtemények voltak. Ehhez járult, hogy a m. n. múzeum eredetileg csakis magyarországi, avagy Magyarországra vonatkozó tárgyak gyűjtésére s megőrzésére szorítkozott. Szervezése tehát ezen kerethez volt idomítva. Azóta hatvanhét év telt el, s a múzeumok feladata és rendszere iránti nézetek egész Európában lényegesen megváltoztak.
A múzeumok újabb időben ugyanis oly rendszeres gyűjtemények táraivá alakultak át, melyek a múlt művészeti, tudományos és társadalmi állapotait híven, habár gyakran töredékesen visszatükrözik, s amennyiben természetrajzi tárgyakra is kiterjednek, a természet mindhárom országának múltját és jelenét ábrázoló képet nyújtván, úgy a búvárkodó tudósnak, mint a közvetlen szemlélet által okulni vágyó közpolgárnak is, ismereteinek gyarapítására s tökéletesbítésére, szóval a tudomány minél tágabb körökben terjesztésére s népszerűsítésére hatalmas tényezőkül szolgálnak. - Mióta a m. n. múzeum alakult, a tudományok egész ágazatai, ha nem is keletkeztek, de önállóságra, sőt nagy jelentőségre emelkedtek. Ehhez járul, hogy az ország tudományos körei is mindinkább azon meggyőződésre emelkedtek, hogy Magyarországnak történelmi, sőt természettudományi helyes megismerése s megismertetése a szomszéd országok s nemzetek, sőt az egész föld történelmi és természeti viszonyainak tanulmányozása nélkül nem remélhető. Ezen meggyőződés s a tények kérlelhetetlen logikájának következménye, hogy a m. n. múzeum, habár maiglan is leginkább a magyar sz. korona területének történelmi s természetrajzi ismertetésére vonatkozó tárgyak gyűjtésére törekszik, ma már nemcsak kizárólag magyar, hanem a világ minden tájairól szerzett tárgyakkal is bír, melyek meghatározást, rendszeres felállítást, lajstromozást s végre leíró ismertetést igényelnek, hogy holt kincsekből termékenyítő nemzeti tőkévé váljanak. - Mindez kellő számban s tisztességesen díjazott tisztviselők, nélkülözhetetlen, de természetüknél fogva drága szakkönyvek hiányában, valamint az egyes tárak szaporítására s kiegészítésére kirendelt javadalmazás tetemesb feljavítása nélkül egyáltalában nem eszközölhető.
Elérkezettnek hittem végre az időt, midőn ezen, nemében egyetlen intézetünk, mely egyes táraiban négy külön múzeumot egyesít, mind személyzetének szervezésére, mind tárainak javadalmazása tekintetében az ország által az eddiginél nagyobb mérvben segélyeztessék, hogy így az eddigi ideiglenes helyett törvényes s végleges szervezetet nyerve, az európai hasonnemű intézetek között, tekintettel hazánk sajátszerű viszonyaira, becsülettel megállhasson.
Egy tekintet a m. n. múzeum 1869. és 1870. költségvetési előirányzataira világossá teendi, hogy a segélyezési többlet csak aránylag csekély része fog nélkülözhetlen új állomások javadalmazására s a meglevők javítására fordíttatni, míg a múzeum javára igénylett rendes összegeknek legnagyobb része ezen intézet gyűjteményeinek gyarapítására, kiegészítésére s mi legfőbb, szakszerű rendezésére szolgáland.
Művészeti viszonyaink sajátszerű volta s a hazai közönség nagyon is szerény részvéte még sokáig mellőzhetlenné teszik, hogy a képzőművészek megrendelések, állami ösztöndíjak, s elaggott művészeknek adandó segélyek által istápoltassanak; az eddigi javadalom pedig e célra annál kevésbé lenne 1870-re elég, mert idején láttam, hogy hazánk történelmének legjelesb mozzanatai hazai művészek által festendő nagyobbszerű képek által megörökíttessenek; mi tetemes pályázati s díjazási költséget igénylend ugyan, de egyúttal a nemzeti öntudat nevelésére s az utókor fiainak őseikhez méltó tettekre buzdítására hathatós tényezőül szolgáland.
Amint a fentebbiekből kiderül, az 1870. évi költségvetési előirányzat, dacára annak, hogy a kiadások minden egyes tételénél az adott viszonyok között a kitűzött célok kockáztatása nélkül elérhető legnagyobb takarékosságot szemmel tartani igyekeztem, az 1869. előirányzatot kerek összegben 587 500 frttal haladja meg.
Ezen szükséglet a legszigorúbb mérvek szerint van felvéve, s csak annak tekintetbe vételével így, mert alázatos nézetem szerint Magyarország jelen népességének adóképességét nem kívánatos oly nagyobbszerű kiadásoknak fedezésére igénybe venni, melyek egyrészt a múlt mulasztásainak helyrepótlására, másrészt a jövő nemzedékek szellemi javának előmozdítására szolgálandnak.
Köztudomású dolog, hogy a József műiparegyetemnek a benne foglalt szakiskolák, vegyművelde, gép- és könyvtár s egyéb gyűjteményeinek szabályszerű elhelyezésére elégséges, a célnak megfelelő épülete nincs; hogy szűk s nem is e célra szánt épületben van ideiglenesen a tudományos előhaladás nem csekély hátrányára elhelyezve. Egy külön iparegyetemi épület felállítása tehát, ha nem akarjuk, hogy ifjaink nagyrésze külföldi műiparegyetemekre zarándokoljon, s ha kívánjuk, hogy hazai intézetünk a jelenkor igényeinek magaslatára emelve céljának teljesen megfeleljen, mellőzhetetlen mivelődési szükséglet.
Az egyetem zárdákból alakult épületeinek elégtelensége az egyetem vagyonállapotáról készített előterjesztésben részletesen indokoltatik. Egy külön orvosi, egy jogi s bölcsészeti s egy a természettudományi felolvasásokra szánt épület felállítása, egy orvostudományi nagyobbszerű kóroda építése s felszerelése, végre egy, a könyvtár szakszerű felállítását s a nagyszámú akadémiai polgárok által kényelmesen használható olvasdákat magába foglaló épület, melybe az egyetem egyéb gyűjteményeinek egy része is felállítható legyen, mellőzhetlen.
Ehhez járul, hogy a reál- és polgári iskolák, a líceumok és szakiskolák felállítása alkalmas épületek létesítése nélkül nem eszközölhető, s a népiskolák is, minél nagyobb mérvben fog a közös iskolák száma szaporodni, leginkább tanépületeik felállítása s felszerelése végett fogják az állampénztár segélyét igénybe venni.
Mindezen nagyobb mérvű rendkívüli költségek mi módon eszközlendő fedezése iránt tüzetes javaslataimat külön előterjesztésben lesz szerencsém bemutatni.
Annyi tárgy hozatott föl az eddig folytatott vitatkozások folyamában, hogy alig fogja valaki követelhetni, hogy mindezekre kimerítőleg feleljek; azért csak néhány észrevételre érzem magamat fölhíva válaszolni, különösen azokra, melyek a tegnapi tárgyalás alkalmával tétettek.
Komárom városa képviselője beszéde kezdetén bocsánatot kért a Háztól, hogy oly tárgyat hoz szőnyegre, mely szorosan véve nem a diszkusszió tárgyát képezi, de mely arra a legnagyobb befolyással bír, és ezalatt az autonómiát értette.
Én nemcsak osztozom t. barátom nézetében, sőt tovább megyek s azt hiszem, hogy az autonómia azon kérdésekre, melyeket tárgyalunk, nemcsak fontos befolyással bír, hanem azoknak sarkkövét képezi, és hogy - amennyiben t. barátom és én köztem egyes kérdésekre nézve, amint látszik, nagy véleménykülönbség létezik - ezen véleménykülönbségnek alapja éppen azon egészen különböző nézetben található, melyben Komárom városa t. képviselője és én az autonómia kérdésére nézve vagyunk.
T. barátom az autonómiát oly valaminek tekinti, mi tán egyhamar létesülni nem fog, és minek még akkor is, ha létesül, különösen örülni nincs okunk. Komárom városa igen t. képviselőjének nézete szerint azon egyházi autonóm tanács, habár abban a katolikus világiak többséggel fognának is bírni, mindig a hierarchiának befolyása alatt marad, és azért a hierarchia érdekében fog működni. Én ellenkezőleg vagyok meggyőződve, és az autonómia megalapításában egy új, erős támaszát látom nem a hierarchiának, hanem hazánk alkotmányos létének és szabadságának.
Mily okok indíthatták Komárom város t. képviselőjét azon meggyőződésre, hogy Magyarország világi katolikusai a szabadság élvezetére képtelenek, azt én nem tudom. Én részemről saját véleményem támogatására hivatkozom az egész világ példájára, hol minden egyházak azon arányban, amelyben szabadok, az alkotmányos szabadság támaszai: hivatkozom saját hazánk történetére, hol azon vallásfelekezetek, melyek teljes autonómiával bírtak, az alkotmányt nemcsak nem veszélyeztették, hanem a szabadság erős támaszai voltak. Hivatkozom végre ezen nézetem támogatására a dolgok jelen állására. Én részemről a katolikus vallás teljes autonómiáját hazánk jelen alkotmányos állása szükséges következményének tekintem.
Az állam és egyház közti viszonynak meghatározásában csak két rendszert lehet követni alkotmányos országban, hol az egyenlőség elvéből kell kiindulni mindenben: vagy azt, hogy az állam egyenlő befolyást gyakorol valamennyi felekezetre; vagy azt, hogy valamennyi felekezet tökéletesen szabad. Az első rendszernek is vannak barátai, és ezen rendszert azon elvek következtében, melyek 1789-ben Franciaországban fölállíttattak, soká az egyetlen helyes és valósággal alkotmányos rendszernek tartották. A másik rendszer a szabadság rendszere, melyet Amerikában látunk, melyet látunk Svájcban, és mely napjainkban azon arányban, melyben a való szabadság gyökeret ver, gyökeret fog verni a világ minden országaiban. Mert kérdem, fönntartható-e oly állapot, hogy egy alkotmányos országban a polgároknak nagy része egyházi dolgaira nézve tökéletesen független legyen, egy felekezet pedig ezen szabadságot ne bírja? Ez más szavakkal nem egyéb, mint hogy ily országban vagy államvallás létezik, vagy pedig elnyomott vallás, alkotmányos országban pedig mindkettő lehetetlen. Ezért én az autonómia fölállítását jelen viszonyaink között szükségesnek, sőt elkerülhetetlennek tartom, és ki magam is katolikus vagyok, meg vagyok győződve arról, hogy e hazának katolikus polgárai autonóm jogokkal éppúgy, éppoly jól fognak élni, mint éltek azok, akik ez autonómiát már századokig bírták. Azon gondolatot, hogy hazánkba a francia rendszert hozzuk be, azaz minden felekezetet az államnak vessünk alá, valósággal lehetetlennek tartom; mert egy oly országban, hol a szabadság az ország egy része által élveztetett, a XIX. században a szabadság terjed ki a többiekre is, és nem az elnyomás ezen kevesekre.
Én tehát részemről, ami az autonómia kérdését illeti, az autonómia megalapítását nemcsak szükségesnek tartom, hanem benne látom alkotmányunknak újabb garanciáját. Mert az alkotmánynak valóságos garanciája abban fekszik, hogy a szabadság elve kiterjedjen mindenre, hogy senki sehol ne találjon olyan kört, hol magát szabadnak s hozzászólásra jogosítottnak ne érezhesse.
Miután az autonómiára nézve nézeteim t. barátom nézeteitől annyira eltérnek, eltérnek azon veszélyekre nézve is, melyeket tegnapi beszédében az autonómia következéseiképpen jelezett; t. i. más nézetem van azon veszélyekre nézve, melyek abból következnének, ha a katolikusok autonóm testülete a kat. iskolákra befolyást gyakorolna. T. barátom azt mondá, hogy barátja ugyan a községi iskoláknak, és abban tökéletesen egyetértünk; de elfogadja azon elvet is, hogy a községi iskolák felekezetiek legyenek. Föl fogom szavait olvasni. "Hogy a szervezendő katolikus egyháztanácsok kezelésük alá vegyék, intézkedésök körébe vonják a templomok, az egyházközségeknek vagyonát és azon alapítványokat, amelyek egyenesen vallási és hazai célokra vannak rendelve, ez ellen nincs észrevételem, ezt helyesnek tartom magam is, s habár az elemi oktatást elsősorban községügynek és kötelességnek tekintvén, a községi közös elemi iskolák föltétlen pártolója vagyok, nem szólok mégis az ellen sem, hogy ott, hol a községi elemi iskola ez idő szerint nem állíttathatik föl, a kat. felekezeti elemi iskolák fölügyelete az illető egyháztanácsoknak adassék át."
Tehát a községi, azaz elemi iskolára nézve legalább elvben a lehetőséget nem tagadja t. barátom, hogy felekezeti legyen és maradjon. A fölsőbb tanintézetekre nézve a felelősséget minden tekintet alatt helytelennek tartja és nem alkalmazhatónak, előadván azon veszélyeket, amelyek bekövetkezhetnének, ha az összes kat. fiatalság az egyházférfiak és a jezsuiták nevelésére bízatnék.
Nézetem szerint e kérdés eldöntése attól függ, vajon a tisztelt Ház az oktatási szabadságnak elvét a felsőbb tanintézeteknél meg fogja-e szüntetni, vagy nem, mi iránt akkor fog a t. Ház nyilatkozni, ha majd a fölsőbb tanintézetekről szóló törvényjavaslatot, remélem legközelebb, a Ház asztalára leteszem.
Én azonban azon elvben, melyet t. barátom már biztosan fölállított, hogy itt hazánkban a felsőbb tanintézeteknél az oktatási szabadság elve ne alkalmaztassék, hogy minden felsőbb tanintézetek, ideértve a középiskolákat s akadémiákat, melyek eddig a felekezetek vezetése alatt álltak, szűntettessenek meg, és tisztán és kizárólag állami iskolák állíttassanak föl, erre nézve t. barátom nézetében nem osztozom: mert én részemről a közoktatásnak jobb elvét, mint a szabadságot, nem ismerem.
Ha valaki attól fél, hogy kat. fiatalságunk kizárólag egyházférfiak vagy éppen jezsuiták által fog neveltetni, az ellen biztosabb óvszer, mint az oktatási szabadság, nem létezhetik, és én e részben meg vagyok győződve - talán szerénytelenség, hanem én meg vagyok győződve -, hogy a t. Háznak nagy többsége velem e részben egy véleményben van, és nyilatkozni fog minden monopólium ellen a felsőbb tanintézetekben és a népiskolában, gyakoroltassék az bárki által, mert minden monopólium az oktatás terén, meggyőződésem szerint káros, amire nézve csak Franciaország példájára kell hivatkoznom, mely nagy eszközeivel, amelyekkel bír, roppant és jól szervezett központi kormányzatával a közoktatás mezején sohasem emelkedett oda, ahol más nemzeteket látunk, melyeknél a teljes oktatási szabadság életbe van léptetve.
Erre nézve tehát ismét nem vagyunk egy véleményben.
Ami az alapokat illeti, amelyeknek a kat. autonómia által leendő kezelésétől Komárom városa t. képviselője fél, én részemről nagy figyelemmel hallgattam beszédét, gondolkoztam felette, s ma újra elolvastam; de kivenni nem tudtam belőle, mi bírhatta t. képviselőtársamat azon állításra, hogy kultuszminiszter szándéka ezen alapokat a Ház minden megkérdezése nélkül egyszerűen átadni. Tisztelt barátom igen kegyesen nyilatkozott alkotmányos érzületemről, remélem, nem adtam okot arra, hogy akár alkotmányi érzületemen, akár azon kételkedhetnék valaki, hogy az alkotmányosság alapföltételeit és kötelességeit ismerem.
Kérdem már most, miután az alapoknak kezelése az 1848. III. törvény által a minisztériumnak adatott át törvény által, érezheti-e magát bármely minisztérium, ha alkotmányos érzülete nem is volna igen erős, érezheti-e magát bármely minisztérium följogosítva arra, hogy egy neki törvény által átadott alapot valakinek átadjon új törvény fölhatalmazása nélkül? Hogy tehát ezen alapok átadása iránt kétségkívül első helyen a Ház, végképp pedig a törvényhozás fog határozni, az nézetem szerint oly világos, hogy nem foghatom meg, hogyan kételkedhetik valaki azon.
És vajon melyek azon okok, melyek annak kimutatására fölhozattak, hogy a kultuszminisztériumnak csakugyan ily szándékai vannak?
Először fölhozattak a zárszámadások, az ti., hogy ezen zárszámadásokat, melyeket a Ház határozatának következtében a törvényhozás elébe kellett volna terjesztenem, nem tettem le a Ház asztalára. Én bevallom, vétkes mulasztást követtem el ezáltal. És ha a t. képviselő úr emlékező tehetségemet vonta volna kétségbe, vagy pontosságomat, tökéletesen jogosítva volna nézete; de a zárszámadások nyomtatása csak az ünnepek előtt készülvén el, akkor a pénzügyi bizottságnak beküldettek, és elosztattak valamennyi képviselő közt.
A zárszámadásoknak rövid bevezetése így hangzik: "A budai m. kir. központi állampénztár által kezelt magyarországi és a kolozsvári magy. kir. vám- és adóhivatal által kezelt erdélyi közalapítványi alapok vagyona és jövedelmi állapota érdemében f. é. nov. 15-én kelt előterjesztésem kapcsán van szerencsém a mélyen t. képviselőháznak az ezen alapokról 1868. évre szerkesztett zárszámadásokat mellékletben azon hozzáadással tiszteletteljesen benyújtani, hogy az egyetemi alap 1868. évi zárszámadását az ezen alap vagyonállapotáról tett külön előterjesztésemmel bemutattam."
Tehát teljesen megengedem, hogy vétkes mulasztást követtem el azáltal, hogy elfelejtettem ezen zárszámadásokat itt a Ház asztalára letenni; ha azonban abból, mi ezen pár sorban, mely bevezetésül szolgál a zárszámadásokhoz, előfordul, valaki azt következtethetné, hogy én a zárszámadásokat a Ház asztalára bizonyos utógondolat miatt nem akartam letenni, azt, bocsásson meg t. képviselőtársam, talán ő maga sem fogja helyesnek találni.
Én részemről az alapok átadására nézve követendő utat világosan látom kijelölve, ez pedig a következő. Ha a kat. autonómia megalakul, és a katolikusok vagyonának átadását kívánja - mert természet szerint csak a kat. vagyonról lehet szó, miután a minisztérium a törvény által rábízott alapokat másként, mint törvény következtében, senkinek nem adhatja át, a törvényhozás fogja elhatározni, hogy ezen alapok a katolikusok önkezelésére adassanak-e át; akkor a dolgok természeténél fogva a kérdés minden egyes alapra nézve, mely alap kat. alap, tisztába fog hozatni a Ház és a kat. autonóm-testület által, és akkor, ha ezen kérdés tisztába hozatott, fognak ezen alapok átadatni; előbb semmi esetre.
A törvényhozás ilyen rendelkezése nélkül a minisztérium magát arra sem fölhatalmazva, sem jogosítva nem érzi, hogy ily tisztán jogi kérdést adminisztratív úton elintézzen.
Ezek azok, miket röviden válaszolni képviselőtársunknak szükségesnek tartottam.
Nem tudom, válaszoljak-e még azon más panaszokra is, melyek a közoktatásügyi minisztérium ellen a közoktatás körében követett eljárása iránt fölhozattak?
Schvarcz Gyula képviselő úr már többször előadta a Ház előtt azon statisztikai adatokat, melyek azon virágzó állapotról szólnak, melyre a közoktatásügy más országokban emelkedett. Én igen érdekesnek tartom ezen adatokat, és mindig igen üdvösnek tartom, hogy oly fontos ügyben, minő a népoktatás, a honpolgárok ismerjék azon állapotot is, melyre más, magasra fejlett népek a közoktatás terén emelkedtek; csak egyet sajnálok: hogy az igen t. képviselő úr nem adta elő egyszersmind azon utat, melyen ezen nemzeteknél a közoktatásügy ily magas állásra jutott; mert ha ezt tette volna, akkor kétségkívül fölfejtette volna a Ház előtt azon akadályokat, amelyekkel a népnevelés mindenütt az első pillanatban küzdött, és mely akadályok közt kétségtelenül nem a legnagyobb a büdzsé.
Oly országban, hol a népnevelés ügyében még eddig kevés történt, vannak más, vannak sokkal nagyobb, majdnem legyőzhetetlen akadályok, melyek a nevelés ügyének sebes haladását akadályozzák. Ily akadályok: a tanerőknek hiánya, hiánya a szükséges taneszközöknek, hiánya a szükséges helyiségeknek az iskolák fölállítására, hiánya végre főképp azon közszellemnek, mely szükséges arra, hogy a népnevelés valamely országban virágzásra juthasson; mert a népnevelés valóságosan virágzó állapotba nem jöhet sehol, hol a nép nagy többsége nincs arról meggyőződve, hogy a népnevelés szükséges.
Ez az első és legnagyobb akadály.
Ha t. Schvarcz képviselő úr, ki a közoktatásnak nemcsak statisztikáját ismeri, hanem ismeri kétségkívül históriáját is, azon országok népnevelése történetére visszatekint, hol most a népnevelés legmagasabban áll, például Poroszországra, akkor át fogja látni, hogy azon idő óta, mióta Nagy Frigyes a nevelésügyre figyelmét fordította, és akkor - más iskolamesterek nem lévén - a kiszolgált altiszteket küldötte az iskolákba tanítóknak, mondom, hogy azon idő óta mostanig egy század folyt le. Az 1808-i törvény az, mely tulajdonképpen az új rendszert megállapította, és íme most jelent meg Gneisttól egy irat, melyet kétségkívül a képviselő úr is ismer, és melyben az mondatik, hogy ezen 1808-ban hozott törvény még jelenleg sincs tökéletesen végrehajtva.
Méltóztassék más országok népnevelési történetére fordítani figyelmét, méltóztassék nézni Svécziát vagy Angliát, vagy magát Svájcot: és át fogja látni, hogy ami ott történt, nem egy nap műve volt.
Forduljon Franciaország felé, és nézze ott az 1834-i törvény végrehajtását. A franciaországi kormány már 1834-ben a centralizációnak oly hatalmas eszközeivel bírt, minővel semmi más kormány. A francia nemzet el volt akkor határozva, hogy mindent el fog követni, hogy a nép nevelését emelje. Azon miniszter, aki a törvényt behozta, később éveken át kormányelnöke volt Franciaországnak, és mindent elkövetett, hogy a maga törvényének minél több sikert szerezzen, és mégis az 1834-i törvény tökéletesen végrehajtva jelenleg sincs.
Ha tehát 15 hónappal vagy másfél évvel a törvény elkészülte után, az 1868-i törvény még tökéletesen végrehajtva nincs, ez, meggyőződésem szerint, baj és szerencsétlenség, de mindenesetre nem olyan, melyre nézve a felelősség a kormányt vagy még magát a nemzetet is érhetné; mert a törvénynek ezen időszak alatti teljes végrehajtása a lehetetlenségek közé tartozik.
Ha egyébiránt a t. képviselő úr azt akarja mondani, hogy a népnevelés terén az 1868-i törvény megalkotása óta haladás nem történt, akkor, teljes meggyőződésem szerint, t. képviselő úr nagy csalódásban van.
Részemről fölöslegesnek tartom elsorolni azon egyes intézkedések sorát, melyeket a minisztérium tett, hogy ezen törvény végrehajtassék. Azon akadályok között, melyek a népnevelés keresztülvitelének nálunk útjában állnak, nincs egy, mely a kormány figyelmét elkerülte volna. Ami a tanerők kiművelését illeti: a kormány külföldre küldött huszonnégy fiatal embert, hogy azokból praeparandia-tanárok váljanak; három hónapra harminchat kitűnőbb iskolamestert küldött ki, hogy ezen idő alatt más országokban járván, az ott tett tapasztalatokat itt fölhasználhassák; egyes helyeken rendezett és rendezni fog vándortanításokat a népoktatók számára, kiknek nagy része jelenleg nincs eléggé kiképezve, hogy magas hivatásoknak megfeleljenek. Végre a kormány, ámbár a büdzsében csak egy praeparandia volt tervezve, segítve lelkes hazafiak és különböző vidékek és intézetek támogatása által, öt, jelenleg már működő praeparandiát állított föl és teljes biztossággal mondhatja a minisztérium, hogy az 1870-i esztendőben ez öthöz még nyolc új praeparandia fog felállíttatni. Az egyes iskolamesterek fölsegélyezését illetőleg 1868-ban 1076 iskolamester segíttetett; nagyon szegényül ugyan 100-80 és 60 frttal ugyan, de amint mondom, 1076 segíttetett. Körülbelül 110-115 helyen az iskolára segély adatott a községeknek, hogy nagyon szűk iskoláikat megnagyobbíthassák. A minisztérium részéről tehát történt annyi, mennyit a minisztérium tenni képes volt.
Egyébiránt a haladás nem ennek köszönhető. A haladást tisztán és egyedül eszközölte azon lendület, melyet a törvény alkotása a közszellemnek adott. Ennek és csak ennek köszönheti azt, hogy nincs vidéke az országnak, hol az iskolába járó gyermekek száma nem szaporodott volna; sőt sok helyen megkétszeresedett.
Ha a népnevelési törvény eredményét látni akarjuk, felfogásom szerint, nemcsak a községi iskolákra kell fordítani figyelmünket, hanem általában még azon javításokra is, melyek a népnevelés körében a felekezetek részéről is történtek; és e haladások oly tetemesek, hogy ha valaha a törvényhozás meg lehet elégedve valamely törvényének egy évi eredményeivel, meg lehet elégedve a népnevelési törvény első évi rezultátumaival.
De ebből nem következik, hogy megállhatunk; sőt ebből az következik, hogy az eredményeket szemünk előtt látva, még nagyobb lelkesedéssel iparkodjunk ez ügyet elősegíteni, mely teljes meggyőződésem szerint a nemzet egész jövőjét biztosítja.
Megengedem, t. Ház, hogy ha a közoktatásügyi minisztérium más utat követ, talán szembeszökőbb, látszólag örvendetesebb eredményeket idézhetett volna elő. Egypár tudományos intézet a fővárosban, egyes mintaiskolák az egyes megyékben, egy csillagda fölállítása, melyre nézve Schvarcz Gyula képviselő úr interpellációt intézett hozzám - vagy a kensingtonihoz hasonló intézet, vagy hasonló intézetek fölállítása talán fényesebb bizonyságot adott volna arról, hogy nemzetünk a tudományok iránt lelkesedik; de nekem úgy látszott, föladatunk nem az, hogy a tudományok iránti lelkesültségünket egyes fényes intézetek fölállítása által bebizonyítsuk, hanem, hogy jövő kifejlődésünknek alapját rakjuk le. Meggyőződésem az volt, hogy nem célunk már jelenleg versenyeznünk a miveltség ösvényén Európa első sorban járó nemzeteivel, hanem a verseny útját a magyar nemzet számára jövőre lehetőleg egyengetnünk. Részemről meg vagyok győződve, hogy ezen célt éppen csak azon úton érhetjük el, ha nem a feltűnő, hanem a szükséges teendőket végezzük.
E tekintetben azonban három év, melyet e helyen mint közoktatásügyi miniszter töltöttem, kétségtelenül el van veszve reám nézve: mert én részemről nem alapítottam semmit, mi nevem emlékét fönntarthatná; de nincs elveszve a nemzetre nézve, és ez elég.
Higgye el a t. képviselő úr, ha ő vággyal tekint más nemzetek tudományos műveltségére és azon fényes helyre, melyet azok a műveltség körében elfoglalnak, én nem kevesebb vággyal, nem kisebb fájdalomérzettel teszem azt. Életem minden tehetségét arra szántam s arra szánom, hogy a magyar nemzetet műveltség tekintetében is oda állítva lássam, hol annak állnia kell; de meg vagyok győződve, hogy e célt nem fogjuk elérni úgy, ha hiúságunknak engedve, csarnokokat építünk és fényes palotákat a tudománynak, s nem fogja elérni a nemzet óhajtásait, ha a magyar kultuszminiszter II. Katalin miniszterének példáját követi, ki, mint tudva van, midőn a hatalmas császárné Krímben járt, festett falvakat állított, szépen fedett házakkal, szépen öltözött néppel környeztette, kerteket szép kerítésekkel, úgy, hogy míg a császárné átutazott, magát mivelt, boldog országban láthatta, oly boldogság és műveltség közepett, mely azonnal megszűnt, mihelyt a császári kocsi tovább robogott, és aminek semmi más nyoma nem maradt, mint azon hiány, mit a költségek a pénztárban okoztak. Azt mondják, Katalin császárné igen kellemesen volt meglepetve ezen jelenség által, és azután még több kegyességgel tekintette miniszterét, és megengedem, ha Schvarcz Gyula képviselő úrnak a közoktatási miniszter hasonló kellemes meglepetéseket okozna, tán ő is kegyesebben nyilatkoznék róla.
A közművelődés mezején minden intézkedésnek két módja van: vagy egyes pontokra vonja össze a kormány az országnak összes erejét, és akkor roppant eredményeket mutat fel, vagy pedig a kormány vagy az, ki a nevelést intézi, működését kiterjeszti sokfelé, s ekkor a dolog természeténél fogva, a működésnek nyomai első pillanatban nem tűnnek fel, és néha évek kellenek, míg azok valósággal észrevehetők. Az egyiknek példáját látjuk Oroszországban, hol a pétervári akadémia s az egyetemek oly fokon állanak, hogy bármily európai intézetekkel versenyezhetnek; a másik példát látjuk Éjszak-Amerikában, hol a népnevelés igen magas állása mellett a kitűnőbb nagyobb intézetek még mostanig sem állnak, tán a bostoni egyetem kivételével, azon fokon, hogy hasonló európai intézetekkel versenyezhessenek. De én a két rendszer közt a másikat, az amerikai rendszert választom, mely a népnevelésre és annak látszólagos hatásaira fekteti egész figyelmét.
Részemről, t. Ház, jól tudom, hogy aki a közoktatás vezetését oly viszonyok alatt, minők hazánkban léteztek és léteznek, átveszi, annak el kell készülve lennie arra, hogy nemcsak az elismerésről, hanem még azon reményről is lemondjon, hogy tevékenységének eredményeit önmaga fogja látni; el kell készülve lennie arra, hogy amiért dolgozott, mint a mag, melyet a vető elhintett, talán nem fog észrevétetni egyesek által, s ha észrevétetik is, lábbal fog gázoltatni. De azt hiszem, mindezekért bő jutalmat ad azon öntudat, hogy habár észrevétlen, de a jövőnek dolgozunk. És ha Schvarcz Gyula t. képviselő úr működésem eredményeit s általában tevékenységem nyomait nem veszi észre, eggyel vigasztalom magamat: hogy évek után, ha nem is oly kitűnő férfiak mint Schvarcz Gyula, hanem szerény iskolamesterek, majdan észre fogják venni működésem nyomait, észre fogják venni, hogy az ő érdekökben, a jövő érdekében dolgoztam én is.
Nem akarok azokra felelni, miket előttem szólott t. barátom igen elmésen előadott, mert miután a kultuszminisztérium költségvetése olyan természetű, hogy abban az ábécétől kezdve a matematikáig, és a legegyszerűbb családi viszonyon kezdve az örök üdvösségig mindenről lehet beszélni, én részemről, mondom, nem vagyok elkészülve, nem is érzek magamban erőt arra, hogy mindazon tárgyakat kimerítőleg tárgyalhassam a Ház körében, melyeket t. képviselőtársaim egyike vagy másika a kultuszminisztérium költségvetésével bizonyára szoros összeköttetésben felhoz.
Ha a t. Ház az egyes kérdésekről, melyek itt előhozattak, és csakugyan mind fontosak, mert mindeddig egyetlen oly tárgy sem hozatott elő, mely nem volna fontos, mondom, ha mindezen kérdésekről csak itt, a költségvetés tárgyalása alkalmával lehetne szólani, akkor nem mondom, hogy sikerülne, hanem elkövetnék mindent, hogy minden egyes tárgyról oly jól és oly kimerítőleg szóljak, amint csak bírok. De miután a t. képviselők mindegyikének jogában áll, bármily egyes tárgyról, ha szükségesnek tartja, határozati javaslatot tenni a Ház asztalára, akár pozitív határozati javaslatot, akár olyant, melyben a minisztérium felszólíttatik, hogy valamely egyes tárgyról törvényjavaslatot terjesszen elő; miután minden képviselőnek jogában áll minden egyes tárgyról: a zsidó autonómia kérdéséről, a kongresszus kérdéséről, szóval mindenről törvényjavaslatot terjeszteni a Ház elé és e szerint a tárgynak tüzetes, méltó tárgyalását előidézni: megvallom, nem tartom célszerűnek, hogy itt főképp oly fontos dolgok tárgyalásába ereszkedjünk, melyeket célszerűen tárgyalnunk nem lehet, mert az egyik képviselő egy tárgyról szól, a másik másról, és így mindenféle eszmék pendíttetnek meg, de kimeríteni, határozni egy tárgyról sem lehet.
Volt idő, t. Ház - fájdalom, hogy a politikában már akkor is részt vettem, mert ez jele, hogy kicsit elvénültem -, volt idő, midőn az, hogy fontos tárgyakról, ha azok nem is éppen szoros összeköttetésben állottak, a képviselőház tanácskozzék, igen célszerű volt, mert az eszmecserének és az eszmék terjesztésének más eszköze nem volt. Tudjuk az állapotot, melyben akkor a sajtó volt, tudjuk végre azt, hogy nem csak időszaki sajtó úgyszólván nem létezett akkor, hanem még a sajtó is oly nyűg alatt szenvedett, hogy még vastag könyvekben sem mondhatta el senki meggyőződését: akkor, mondom, az, hogy minden alkalmat megragadott a képviselőház, mint azon egyetlen hatalom, mely szabadon szólhatott, igen célszerű, igen helyes volt. De a jelen pillanatban, meggyőződésem szerint, számos kérdéseknek ilyen mellékes tárgyalása, az eszmecserének ilyféle előidézése nem a t. Házat illeti, hanem első rendben az időszaki sajtót.
Most ilyen eszmecsere itt, teljes meggyőződésem szerint, nem szükséges, és épp azért, mert nem szükséges, azért, felfogásom szerint a Ház legjobban és legcélszerűbben járna el - természetesen csak saját nézetemet mondom el -, ha csak olyan tárgyakat diszkuciálna meg, melyekben határozni akar, és nem olyanokat, amelyeknél csak eszmecserét akar előidézni.
Ezt csak mellékesen mondom, mert Jókai t. barátom előadásában némely tényeket akarok rektifikálni.
A zsidó-kongresszus összehívása hozatott itt többször szóba; egyrészről rosszallták ott a kongresszus összehívását, másrészről ugyanezért megdicsértek. Én. t. Ház, sem a dicséretet, sem a rosszallást nem érdemlem, mert a zsidó-kongresszus összehívása szükséges következése volt állomásomnak és azon viszonyoknak, melyeket a törvény, midőn zsidó polgártársainkat minden többiekkel tökéletesen egyenjogúsította, előidézett.
Tudja mindenki a zavart, melyben a zsidók ügyei az országban voltak; tudja mindenki, hogy ők a legnagyobb gyámkodás alatt állottak; tudja mindenki, hogy azért éppen ők óhajtották, hogy végre az ő ügyeik is rendeztessenek. Minden oldalról ily kívánatok terjeszttettek hozzám - nem mondom, hogy az orthodoxok is azt kívánták -, de miután e hazában több mint 400 000 izraelita él, és köztök sok ortodox is lehet, én azokat, kik nem szólottak, természet szerint tekintetbe nem vehettem, hanem csak azokat tekinthettem, kik nyilatkoztak, és kik ügyeik rendezését óhajtották.
Kérdem t. Ház, vajon miután izraelita polgártársaink tökéletes egyenjogúsága már kimondatott, érezhette-e magát a kormány feljogosítva arra, hogy mint más országokban, az izraelitáknak egy egész kommunális, adminisztratív és nevelési rendszert oktrojáljon? Teljes meggyőződésem szerint nem volt erre jogosítva. Kimondván az ország az egyenjogúságot, el kellett ismerni azon elvet is, hogy az izraeliták a magok ügyeit függetlenül és önmagok rendezzék. E célra, miután ős gyűlésben a 400 ezer együtt nem tanácskozhatott, szükséges volt egy képviselőtestületet összehívni.
A képviselőtestület összehívására nézve, miután amint látom, t. barátom, Jókai Mór nekem rossz néven veszi, hogy az első választási törvény oktrojáltatott, igen lekötelezne, ha közölni méltóztatnék velem a módot, mely szerint egy nemzetnek vagy felekezetnek választási módját másképp lehet meghatározni, mint oktrojált módon, oly nemzetét vagy felekezetét, mely ezredekig jogokkal egyáltalában nem bírt.
Egyébiránt a választási mód meghatározásában és főképpen a kerületek felosztásában nem járhattam el magam, hanem különböző vidékekről oly izraelita vallású férfiakat hívtam össze, kikről azt hittem, hogy a közbizalmat bírják, és ezeket szólítottam fel, dolgoznának ki egy választási szabályt, én részemről csak azt kötvén ki, hogy a választási szabály legyen a lehető legszabadabb, hogy az egészen a vote universal-ig menjen, hogy arra minden jogosítható csakugyan joggal bírjon. Így dolgozták ők ki ezen szabályokat, és ezen szabályok alapján hívatott össze a kongresszus, mely a dolog természeténél fogva e választási szabályokat megváltoztathatta, amint meg is változtatta, és mely általában nem örök időkre tartó törvényeket alkotott, hanem csak oly törvényeket, melyeket ismét a kongresszus minden percben, ha újra összehívatik, megváltoztathat, éppen úgy, mint minden más törvényhozó testület a maga körében legitim módon megváltoztathatja már hozott határozatait.
A t. Ház nem várja tőlem, hogy a tanácskozások ezen stádiumában azon egyes állítások cáfolatába ereszkedjem, melyeket a tárgyalás folyama alatt több t. szónok előadott, bármennyire érezzem azoknak fontosságát, éppen azért, mert fontosságukról meg vagyok győződve, valamint arról is, hogy ezen észrevételek a büdzsének részletes tárgyalása alkalmával ismét szőnyegre fognak kerülni, és akkor alkalmam lesz azokra felelni. Jelen fölszólalásomnak oka csak az, hogy - miután több t. szónok kiemelte, hogy Komárom város képviselőjének beszédében előadottak egy részére nem válaszoltam, s miután több oldalról az a kívánat fejeztetett ki, hogy arra is válaszoljak - teljesíteni akarom e kívánatot, annyival inkább, mert többször olvasva ezen t. képviselő úrnak beszédét, magam is meggyőződtem, hogy annak éppen azon részét válasz nélkül hagynom nem lehet.
A t. képviselő úr főképp két okból rosszallja a vallás- és közoktatásügyi minisztérium eljárását: először azon állásnál fogva, melyet e minisztérium a kat. autonómia kérdésében elfoglal; másodszor azért, mert a vallás- és közoktatási minisztérium több - magokban véve igen fontos - tárgyra nézve rendelkezett anélkül, hogy azokra nézve előbb a Háznak s törvényhozásnak beleegyezését kikérte volna.
Megengedi a t. Ház, hogy mind e két tárgyra nézve a lehetőségig röviden, de előre engedelmet kérve, ha nagyon rövid nem lehetek, válaszoljak?
Ami először a katolikus autonómiában követett eljárást illeti, mindenekelőtt helyességének megítélésére kettő szükséges: először tisztába kell jönni a tényállásra nézve, másodszor tisztába kell jönni a jogi kérdéssel.
Mi a tényállás?
A katolikusok, látva az autonómiának hasznait más vallásfelekezeteknél, látva, hogy miután a katolikus egyház uralkodó egyház lenni megszűnt, helyzete megváltozott: szintén autonóm szervezet alakítását tartották kívánatosnak és szükségesnek. E fölött tanácskozásokat tartottak, melyeknél e haza katolikusainak igen tisztelt férfiai összegyülekeztek. E tanácskozások eredménye az volt, hogy a tanácskozás kimondá: ő maga-magát arra, hogy bármit végezzen, e kérdésben kompetensnek nem érezheti, s e célból, azaz az autonómiai szervezet megállapítására, az ország minden katolikusaiból egy nagy gyülekezetet a képviseleti rendszer alapján kell összehívni. Ezt határozván el, kidolgozta a választási szabályokat és ezen választási szabályokat őfelségének mint a katolikus egyház főpatrónusának helybenhagyás végett előterjesztette. Őfelsége ezen szabályokat helybenhagyta, és én azokat kontraszignáltam.
Ez a tényállás.
A jogi kérdés megítélése ismét három kérdéstől függ: először, sérti-e a törvényt az, hogy az ország katolikusai saját egyházi szerkezetöknek az autonómia alapján való rendezését tűzték ki célul? másodszor vajon azáltal, hogy a választási szabályokat őfelsége elébe terjesztették, sértették-e a törvényt? és harmadszor, foglaltatik-e ezen helybenhagyott választási szabályokban valami, mi a törvénnyel összeütközésben volna?
Ami az első kérdést illeti: úgy hiszem, nincs senki e Házban, ki e haza katolikusainak azon jogát kétségbe vonná, hogy saját ügyeiknek mikénti rendezéséről magok között tanácskozhassanak. Ez minden alkotmányos szabadság első természetes következése; ez Magyarországban még valóságos törvényen is alapszik, mert miután az 1848-i törvény minden bevett vallásfelekezetnek tökéletes egyenlőségét és viszonosságát kimondotta, a katolikusoktól, kik már 1848 előtt is az ország bevett felekezetei közé tartoztak, kétségkívül senki azon jogot meg nem tagadhatja, hogy azon joggal éljenek, mellyel e hazának más bevett vallásfelekezetekhez tartozó polgárai szintén élnek. Végre ami még Magyarország katolikusainak ezen jogát méginkább igazolja, az a múlt története; mert ha Ludwigh János t. barátom azt mondja, hogy keresi a katolikus autonómiát, de azt nem találja sehol széles e világon, sem Rómában, sem máshol, még Amerikában sem: egyetértek vele; csak egyet sajnálok, hogy t. barátom messze körültekintvén, nem nézett valamivel közelebbre, mert ha közelebb nézett volna, feltalálta volna a kat. autonómiát, mely századokig Magyarország egy részében, azaz Erdélyországban létezett; létezett akkor, midőn a kat. egyház Erdélyben az uralkodó egyház nem volt, és azért szabadságának és jogainak támaszát éppen abban kereste, amiben azt a protestánsok Magyarországban feltalálták. Így tehát a katolikusok akkor, midőn az autonóm szervezetnek alkotására összegyűltek, törvénytelenséget nem követtek el, és azáltal, hogy a választási szabályokat őfelsége elé, mint a legfőbb patrónus elé terjesztették, szintén nem követtek el törvénytelenséget, és hogy ezen szabályokban szintén semmi törvénytelenség nem foglaltatik, az magában világos, és így meg vagyok győződve, hogy a vallás- és közoktatási miniszter a kat. autonómia kérdésében nemcsak semmi különös állást nem foglalt el, hanem hogy t. barátom, Vukovics Sebő, kinek alkotmányos érzelmeit ismerem, igen különösnek fogta volna találni, ha akár a kultuszminiszter, akár az összes minisztérium, a katolikusok ily gyülekezetét megakadályozni akarta volna, vagy a szabályok helybenhagyására nézve legkisebb akadályt gördített volna az útba. Ebből a dolgok természete szerint nem következik az, hogy bármiképp alakuljon az autonómia, bármit határozzon, az akár a kormányt, akár bárki mást följogosíthatna arra, hogy valamit, amit a törvény meghatározott, megváltoztasson, és így, hogy a kormány azon alapítványokat, melyek reá törvény értelmében bízattak, előbb adja ki bárkinek, mielőtt erről új törvény rendelkezik, mely neki ezt meghagyja.
Ennyit az első, azaz az autonómia kérdéséről.
A második kérdés azt illeti, amit a vallás- és közoktatási minisztérium tett anélkül, hogy a törvényhozásnak helybenhagyását előre kikérte volna.
Itt is szükséges, hogy mindenekelőtt a tényállást konstatáljuk.
Tény az, hogy a vallás- és közoktatási minisztérium a nevelés körében, a középnevelés körében tetemes, nagyfontosságú rendeléseket tett, melyekre nézve a t. Háznak és a törvényhozásnak beleegyezését előre nem kérte ki. Fölemlítette Komárom város igen érdemes képviselője a győri jogakadémiát, fölemlítette az aradi líceumot, fölemlítette a tanárok fizetésének emelését, fölemlítette a tanrendszerben történt bizonyos módosításokat; végre egypár dolgot még elfelejtett, melyeket azért hozok fel, nehogy hallgatásomból később éppen úgy alkotmányos következések vonassanak, mint pl. abból, hogy a magyar egyetemet Pázmány Péter által tett alapítványnak neveztem, vagy abból, hogy a vallásalapot III. Ferdinánd által történt alapítványnak neveztem, és nem említem, hogy alapításához mások is járultak, nagyfontosságú következések vonattak. Megemlítem tehát azt is, amit a t. képviselő úr elfelejtett, és ez az, hogy 6 négyosztályú gimnázium hatosztályú gimnáziummá emeltetett, hogy Trsztinában új gimnázium állíttatott fel, hogy az ösztöndíjak száma 169-el megszaporíttatott. A t. Ház mindenre nézve, amit bármely miniszter kezel, fölvilágosításokat kívánhat, és miután a minisztérium eljárásának jogosultsága ezen ügyekben kétségbe vonatott, kötelességemnek érzem az egyes pontokra vonatkozólag a Ház előtt számot adni.
Ami először a győri jogakadémiát illeti, melyre nézve megvallom, igen nagyon bámulom, hogy Komárom városa t. képviselője annak viszonyait közelebbről nem ismeri, erre nézve előadásom rövid lesz. A győri jogakadémia Dallos, Sennyei, Draskovics, Zichy püspökök és a győri káptalan által alapíttatott. Amint valamennyien tudjuk, és kétségkívül Komárom városa t. képviselője figyelmét sem kerülte ki, a győri akadémia 1849-ben megszüntettetett, és az ezután következett egész idő alatt bezárva maradt, dacára annak, hogy az egész vidék a jogakadémiának fölállítását szorgalmazta, kívánta, sürgette. A jogakadémiát megillető külön alapítványok a tanulmányi alaphoz csatoltattak. Miután minisztériumomat átvettem, ugyanazon vidék s különösen Győr városa azon kérelemmel járult őfelségéhez, hogy e jogakadémia, melynek alapítványai megvannak, ismét állíttassék helyre; és én kötelességemnek tartottam ezen kérvényt támogatni őfelségénél, s kötelességemnek tartottam akkor, midőn az akadémia helyreállítása őfelsége által elhatároztatott, az akadémiának helyreállításában eljárni, és azon alapítványokat, melyek külön speciális célra tétettek, azon célra használni, mely célra az alapítványok tétettek.
Ez eljárásom a győri akadémiára nézve.
Az aradi líceumra nézve a tárgy talán kevésbé ismeretes. Erre nézve tehát el kell mondanom, hogy még a múlt században e honnak egy lelkes leánya, Domján Margit, Bibics Jakabnak özvegye, 1774-ben december 31-én tett végrendelete által összes vagyonát egy Sz.-Annán, Arad mellett, fölállítandó konviktusra szentelte, meghagyván, hogy azok, akik a konviktusba járnak, egyszersmind a sz.-annai gimnáziumban taníttassanak, mely gimnáziumot 1750-ben az ő boldogult férje alapított, de csak négy osztállyal, s mely gimnáziumot ő maga külön alapítványából emelt, úgy, hogy belőle felső hatosztályú gimnázium alakult. Bibics Margit végrendeletének 10. pontjában világosan kimondja, hogy azon esetre, ha háború, közínség vagy más okoknál fogva a sz.-annai iskola megszűnnék, és így az ő alapítványának ottan haszonnal való kezelése lehetetlenné válnék, az alapítvány kezeltessék nevelési célokra ott, hol az ország érdeke azt leginkább kívánja, fenntartván mindenesetre azt, hogy az alapítványnak főképpen Arad, Csanád és Csongrád vármegyék lakói legyenek élvezői. Sz.-Anna helysége, mint azok, kik a vidéken ismeretesebbek, tudják, elvesztette előbbi fontosságát. Az ottani gimnázium megszűnt, később Temesvárra tétetett át, majd Bibics Margitnak egész alapítványa konviktus helyett ösztöndíjakra, melyek egyes ösztöndíjazottaknak fizettettek, fordíttatott. Végre hosszú időig az ösztöndíjak sem fizettettek ki. De nem akarom az egész történet elmondásával untatni a t. Házat, melyet tán már az eddigiekkel is untattam. Mondom, egy ideig nem fizettettek ki az ösztöndíjak, aztán egyesíttetett ezen alapítvány a nagyváradi Alapi-féle alapítvánnyal. Így sem használtatván az alapítvány tökéletesen, ekképp történt, hogy az alapítvány, mely kezdetben csak 200 000 forintra ment, most tetemesen meghaladja a 600 000 ft-ot. Erre Arad megye, mely a végrendeletnek végrehajtója, és mely a végrendelet szerint azokat is kijelölte, kik a konviktusba fölveendők, valamint később azokat is, kiknek az ösztöndíjak fizettettek, folyamodott őfelségéhez, hogy miután az alapítók szándéka az volt, hogy középtanoda állíttassék föl, miután kívánata az volt, hogy abban fiatal emberek neveltessenek, éspedig olyanok, kik főleg Arad, Csanád, és Csongrád megyékbe valók: engedje meg őfelsége az alapnak olyszerű módosítását, hogy miután a sz.-annai gimnázium megszűnt, Aradon mint Sz.-Annához legközelebb eső és folyton gyarapodó helyen állíttassék föl egy jó középtanoda; hogy pedig az alapítónak még azon szándéka is valósuljon, miszerint szegény fiatal emberek segélyeztessenek, őfelsége negyven fiatalembernek ösztöndíját 200 forintjával, melyet élvezhetnek, hagyja meg, és ezek azután az aradi gimnáziumban neveltessenek. Én részemről Arad megyének ebbeli kívánatát oly tökéletesen megegyezőnek találtam és találom az alapítónak szándékával, főképp, miután az alapítványnak 10. §-ában világosan kimondatik az, hogy azon esetre, ha Sz. Annán a konviktus megszűnnék és ott az alapítvány haszonnal alkalmazható nem lenne, tétessék át ez oly helyre, melyen az ország és kivált Arad, Csongrád és Csanád lakóinak leginkább használhat, hogy Arad megyének e kívánatát őfelségénél szintén támogattam, és miután őfelsége azt elfogadta, a rendeletet, melynek a következtében ez történt, ellenjegyeztem.
A harmadik volt a fizetések fölebbemelése. Én úgy vagyok meggyőződve, hogy az álláspont, melyet - fölfogásom szerint - e tárgyban el kell foglalnom, nem lehet más, mint az, amit az 1791 : XXIII. törvénycikk világosan kimond, ti. hogy a különböző alapítványokat őfelsége az egyes alapítók szándéka szerint fogja kezeltetni. Mi történt az 1848-i törvény következtében? Az, hogy őfelsége ezen alapítványokat nem kezeltetheti másképp, mint felelős minisztere által, és éppen azért e Háznak jogában, sőt bizonyos pontig kötelességében áll, nemcsak fölügyelni arra, hogy ezen alapítványok becsületesen kezeltessenek, hanem fölügyelni arra is, vajon ezen alapítványok az alapítók szándékának megfelelőleg kezeltetnek-e? És éppen azért tartottam szükségesnek ily bőven előadni a kérdésben levő egyes alapítványok történetét.
Ami a stipendiumok kérdését illeti, midőn minisztériumomat átvettem, természetesen kötelességem volt tájékozni magamat aziránt, ami ezekre nézve eddig történt, és figyelembe venni a dolgok jelenlegi állását. Midőn ezt tettem, annak nyomára jöttem, hogy a stipendiális alapok közt alig van egy, melyben nem volna tetemes összegű megtakarítás, oly nagy megtakarítás, hogy az évi jövedelmek megtakarításának egész összege 29 450 ft-ra megy. Ez így levén, részemről kötelességemnek tartottam minden egyes alapítványnál újabb stipendiumokat állítani föl, mert teljes meggyőződésem szerint ezen stipendiumok nem arra alapíttattak, hogy tőkésíttessenek, hanem hogy adassanak oly szegény fiatal embereknek, kik a haza jövőjének biztosítására a különböző tanintézetekben nevelkednek. Ezért harminckét 300 ft-os, harminchat 210 ft-os, harminchárom 150 ft-os, negyvenhárom 120 ft-os, tizenhét 100 ft-os és nyolc 60 ft-os új stipendiumot alapítottam. Az utóbbi 60 ft-os stipendiumok azért alapíttattak, mert a dolog természeténél fogva minden stipendiumnak külön célja lévén, az egyes stipendiumokat, ámbár együtt kezeltettek az egyes stipendiális fundusok, külön kellett osztani úgy, hogy minden egyes alapító nevére annyi stipendium alapíttassék, amennyi az általa alapított tőkéből megtakaríttatott.
A tanulmányi alap jogi természetéről a törvényhozás, látva az okmányokat, bölcsességgel és igazságszeretettel ítélni fog; azon kérdésnek eldöntése azonban, hogy kié a tanulmányi alap, hová tartozik, illethet mindenkit, de a kultuszminisztert semmi esetre sem. A közoktatási miniszternek kötelessége az, hogy miután az 1848-i törvény ez alapítványok kezelését reá bízta, ő ezen alapokat azon célokra kezelje, melyekre azok eddig kezeltettek. Tovább és másra a miniszternek ebbeli kötelessége semmi esetre sem terjedhet. Látva, hogy ezen alapnak jövedelmei a kezelés módja következtében növekedtek, kötelességemnek tartottam először ott, hol a különböző vidékek igényei azt kívánták, egyes intézeteket, melyek eddig négy osztályú gimnáziumok voltak, hat osztályúakká emelni, mert a négyosztályú gimnáziumok, úgy, amint eddigelé alakítva voltak, oly nevelést nem adhatnak az egyes vidékek gyermekeinek, hogy azokból kilépve, valami életpályát kezdhetnének. Trsztenán gimnáziumot állítottam fel, melyet azon egész vidék régen óhajtott, mert három megyében nincsen gimnázium. - És végre kötelességemnek tartottam emelni a tanárok fizetéseit. Kötelességemnek tartottam ezt azért, mert először, senki e hazában nemcsak az elismerést, de a jutalmat is inkább nem érdemli, mint azok, akik a neveléssel foglalkoznak; és másodszor, mert mindezen intézetek tanárai úgy voltak fizetve, hogy általában nem is élhettek meg; és meg lehetünk győződve, hogy ha amaz előbbi fizetések megtartatnak, azok, kiknek csak út nyílik, el fognak menni.
T. Ház! Miután a minisztérium eljárása ezen egyes tárgyakra nézve szóba hozatott; miután - meggyőződésem szerint - a törvény értelmében a minisztérium a Háznak számolni tartozik arról, hogy a reá bízott alapítványokat az alapítók szándéka szerint kezeli-e: kötelességemnek tartottam ezeket fölemlíteni azért, hogy megmutassam, hogy eljárásomban semmi sincs, mi az alkotmányt legkevésbé sértené.
De nem is ebben találja Komárom városa t. képviselője a törvénysértést. Találja abban, mert a miniszter mindezeket a Háznak megegyezése, megkérdezése nélkül tette, és így ő ez ellen fölszólal. "Nem az egyes intézkedések ellen - úgymond -, én csak azon omnipotencia ellen akarok fölszólalni, mellyel miniszter úr mindezeket - meglehet őfelsége megegyezésével és hozzájárulásával - de az országgyűlés tudta, beleegyezése és megkérdezése nélkül tette."
Ezt mondván a t. képviselő úr, azon elvből kelle kiindulnia, hogy a miniszter még azon esetben is, ha törvény szerint saját körében jár el, de valamely fontosabb dolgot végez, anélkül, hogy a Házat erről előre tudósította volna, anélkül, hogy a Háznak beleegyezését előre kikérte volna, törvénytelenséget követ el, és oly omnipotenciát gyakorol, melynek következtében az alkotmány veszélyeztetve van.
Én részemről ezen elvnek ellentmondok. Ellentmondok ezen elvnek azért, mert a miniszteri felelősséget áthelyezi a Házra, mert lehetetlenné tesz minden adminisztrációt, mert lehetetlenné tesz minden törvényhozást, mert az ismert világ minden országaiban, hol parlamentáris kormány és parlamentáris állam létezik, ezen elv sehol sem fogadtatik el, s mert végre ezen elv magával a parlamentáris kormánynak és parlamentáris alkotmánynak alapelvével ellenkezik.
Én a parlamentáris kormányformát tartom a legtökéletesebbnek, amelyet eddig emberi bölcsesség föltalált, tartom azon egyetlenegy lehető kormányformának, mely szerint nagy nemzetek a szabadságot élvezhetik, s nagy országokban a törvényhozás jogai fenntartathatnak anélkül, hogy a közigazgatás és adminisztráció a rend és a szükséges pontosság kellékeit elvesztené. Az alapelvek, melyeken minden parlamentáris kormány nyugszik, először a népképviselet elve, másodszor a felelősség. A népképviselet elve azért, mert általa válik lehetővé, hogy egy nagy országnak milliói tökéletes egyenlőséggel gyakorolják azon befolyásukat az államra, mely másként gyakorolhatatlan volna; a felelősség elve azért, mert ha felelősség nem léteznék, azaz, ha a kormánynak minden eljárása a törvényhozásnak ítélőszéke elé nem vonathatnék a képviselet által, egyenesen kellene következni vagy annak, hogy a kormány szabadon rendelkezhetik, mint neki tetszik, és akkor veszélyeztetve lenne a szabadság, vagy pedig annak, hogy maga a képviselőtestület, maga a törvényhozás kormányozzon, hogy maga legyen a végrehajtó, hogy maga adminisztráljon. Márpedig, t. Ház, én ez utóbbit nem tartom lehetségesnek, nem tartom kivihetőnek. Semmi sincs, semmi sem lehet, amit a miniszter tesz, hogy róla a képviselőháznak felelettel nem tartoznék; de amely percben a t. Ház vagy a törvényhozás kimondja, hogy a minisztérium nem járhat el semmiben anélkül, hogy a Háznak beleegyezését előre ki ne kérje, azon percben a minisztérium egzekuál, de nem adminisztrál többé; az adminisztráció tisztán a Ház kötelességévé válik; azon arányban pedig, amelyben az adminisztráció a Ház által kezeltetik, nem képes teljesíteni a Ház azon nagyobb, sokkal fontosabb kötelességeit, melyek abban állanak, hogy általános szabályokat állítson föl, törvényeket alkosson, melyekhez minden egyes miniszternek magát tartania kell, hogy végre ne csak egy, hanem valamennyi miniszter eljárása fölött folyvást őrködjék, vajon teljesítik és követik-e a törvényt azon értelemben, melyben hozatott?
T. Ház! Látszólag azon elv, melyet Ghyczy Kálmán képviselőtársunk fölállított, növeli a képviselőház hatalmát és befolyását, és ezáltal növeli a nép szabadságának legfőbb garanciáját, de csak látszólag; mert amely arányban a képviselőház adminisztratív kérdésekkel elfoglaltatik, azon arányban kizáratik és elvétetik tőle az idő törvényhozási teendőinek teljesítésére. Így oda jutnánk, hogy éppen mert mindent akarunk tenni, azt nem tesszük, mi a törvényhozási hatalomnak legfőbb föladata. Ennek pedig - teljes meggyőződésem szerint - senki sem örülhetne inkább, mint azok, kik általán véve ellenségei a parlamenti rendszernek, és kik azon tant állítják föl, hogy a parlamentáris rendszer mellett reformálni nem lehet. Örömére szolgálna ez azoknak, akik, miután haladásunk elé akadályokat gördíteni nem képesek, örülnek annak, ha magunk teszünk akadályokat; örömére szolgálna azoknak, kik nem kívánnak mást tőlünk, mint hogy csak beszéljünk minél többet, de tegyünk minél kevesebbet. Mert ha a világtörténetben van példa arra, hogy valamely nagy munka azért nem fejeztethetett be, mert a munkások egymással nem beszélhettek - a Bábel tornyánál -, igen sok példája van annak, hogy sok, nagy, hasznos munka azért nem fejeztethetett be, mert a munkások igen sokat beszéltek.
Azon igen csodálatos helyzetben vagyok, hogy tulajdonképpen nem tudom, mire feleljek, mert az előttem szólott t. szónokok annyi különböző és oly fontos tárgyakat említettek föl és oly oldalról, hogy azokra nem felelni igen nehéz; ha pedig felelek, szükségképp vissza kell mennem az általános tárgyalásra.
Én részemről egyszer-mindenkorra kimondom, hogy - amint már százszor kimondottam életemben - a magyar nemzet jövőjét tisztán kultúra-kérdésnek tartom, ennélfogva a nevelési ügyet, a közoktatási ügyet a nemzet legfontosabb ügyének tekintem; mindent, mit ez ügy előmozdítására tehetek, úgy tekintek, mint legfontosabb teendőt, melyet elmulasztva, a nemzetnek jövőjét kockáztatom.
Én tehát elismerem azon kötelességet: elkövetni mindent, hogy ezen ügyet nemcsak sikeresen, hanem a lehetőségig rövid idő alatt előmozdítsam. S erre nézve meg vagyok győződve a t. Ház támogatásáról, meg vagyok győződve, hogy a t. Ház általában mindabban, amit a nemzet mivelődési céljai kívánnak, nem fog fukarkodni, mert hiszen végre a képviselőháznak feladata megtartani a hazát a jövőnek, a jövőt pedig más úton nem tartjuk meg.
Egyébiránt t. Ház, bármilyen lelkesedéssel induljunk, ezen ügynek vannak bizonyos akadályai, melyek legyőzhetetlenek, s ilyen az idő. Hogy mi, amint itt vagyunk, a magyar nemzetet már most Európa legműveltebb nemzetei sorában akarnók látni, az természetes; hogy mi készek vagyunk minden áldozatra e téren, az is természetes; de ne higgyék azért, hogy bármennyit áldozunk is, azt, mit a múlt elhanyagolt, egy év alatt helyrehozhatjuk.
A nevelés előmozdításának lehet nagy akadálya a költségvetés, de hazánkban ezen akadályt nem ismerem, mert, amint mondám, meg vagyok győződve, hogy a nemzet és a nemzet képviselői készek minden áldozatra; de éppen azért, mert készek minden áldozatra, kötelessége a kormánynak és annak, ki a közoktatás ügyét vezeti, nem kívánni a nemzettől semmi áldozatot, melyről nincs meggyőződve előre, hogy azt haszonnal és fruktifikálva használhatja fel, és éppen ezért, valamint a nevelésben magában csak fokonkint haladhatunk elő, fokonkint fogunk haladni azon költségekben is, melyeket a népoktatásra fordítunk.
Említtetett, hogy a tanerők hiányának oka tisztán a tanárok rossz fizetésében rejlik, és abban, hogy éppen mert a tanárok kellőleg jutalmazva nincsenek, elég számú és képzett egyéniségek a tanári pályára magokat nem szánják. Ez tökéletesen áll, és éppen azért kötelességemnek tartottam azon körben, melyben lehetséges volt, a tanárok fizetését bizonyos fokig növelni.
Egyébiránt fölszólítom az igen t. Schvarcz képviselő urat, ki valamint az egész ügyet tanulmányozta, úgy ismeri kétségkívül a középtanodák tanárainak fizetését külföldön, és el fogja ismerni, hogy külföldön, jelesen Poroszországban, a középtanodák tanárainak legnagyobb része egy cseppel sincs jobban fizetve, mint fognak nálunk fizettetni az új rendszer szerint.
Én részemről úgy tekintem a dolgot, hogy tanerőket csak úgy nyerhetünk, ha a lehetőségig sok fiatal képzett embert küldünk ki a külföldre és műveltetjük őket, főképpen azért, hogy itten a tanítóképezdék fölállítására szükséges erőket nyerjünk; mert mielőtt tanítóképezdéket nem állíthatunk kellő számmal, addig a népnevelést bizonyára nem emelhetjük a kellő fokra. Akik a tanüggyel foglalkoznak, tudják, hogy alig van az országnak olyan vidéke, ahol valamennyi alkalmazott néptanító még csak azon középszerű készültséggel is bírna, mely a most fönnálló praeparandiákban nyerhető.
Legyen meggyőződve a t. képviselőház, hogy amely arányban az új költségek biztos haszonnal való beruházását lehetségesnek fogom látni, azon arányban föl fogom szólítani a t. képviselőházat ezen szükséges költségek megszavazására. Most kezdetben nem haladhatunk sebesebben; az első lépések a dolgok természeténél fogva sokkal kevésbé vétetnek észre, éppen azért, mert az első lépések a legnehezebbek.
Egypár szót kell mondanom a Szathmáry Károly képviselő úr által tett nyilatkozatra.
Azt méltóztatott mondani, hogy én némi ellentétben vagyok magammal, mert egyrészről azt állítom, hogy a népnevelésnek legnagyobb akadálya a kellő lelkesültségnek hiánya, és hogy mégis adatokkal nem léptem elő, és nem buzdítom a nemzetet azon haladásoknak elősorolása által, melyeket már az utolsó időben is tett.
Ami az elsőt illeti, méltóztassék meggyőződve lenni arról, hogy a népnevelésnek nemcsak sine qua nonja a kellő érdekeltség, mellyel mindenki a népnevelés iránt viseltetik, de annyira az, hogy részemről meg vagyok győződve, hogy azon percben, melyben Magyarország művelt osztályai át lesznek hatva azon kötelességtől, hogy azokat, akik műveltségben még nem részesültek, magokhoz emeljék, azon percben a népnevelés ügye haladni fog óriási lépésekkel, és minden polgári kötelességek között kétségkívül minden műveltebb férfiúnak legmagasabb kötelessége kezet nyújtani azoknak, akik alatta állnak, hogy őket fölemelje oda, hogy az országnak valóban polgárai lehessenek. Mert minden, mit az 1848-i törvényeink a népnek adtak, minden, mit adhatunk, minden iparkodásaink és törekvéseink, hogy a szabadságot biztosítsuk, hogy a hazában a szabadságot, az egyenlőséget biztosítsuk, haszontalanok, ha azon egyenlőséget nem tudjuk előállítani, mely a műveltség egyenlősége. Az egyenlőség nem jog, hanem tény; az egyenlőség pedig tény ott, hol az a műveltség egyenlősége.
Én tehát részemről azt hiszem, nem csalódtam, midőn azt mondám, hogy a kellő lelkesedés hiánya legnagyobb akadálya a népnevelésnek, és hogy ezen lelkesedés a jelen pillanatban még nem létezik, hogy azt a jelen pillanatig előidézni képes nem voltam: arra nézve hivatkozom tényekre, hivatkozom arra, hogy meg lévén győződve, hogy a népnevelés ügye oly nagyfontosságú ügy, és oly óriási mű, melyet sem a kormány, sem a törvényhozás maga nem teljesíthet, hanem hogy azt csak maga az összes nemzet eszközölheti: alig vevém át tárcámat, elkövettem mindent, hogy népnevelési egyleteket alapítsak, írva ezer meg ezer levelet, hivatkozva azon példákra, melyek külföldön léteznek, azon országokban, melyek mostani állásukat a népnevelés terén tisztán az egyleti működésnek köszönhetik, mint például Hollandia. És mi volt az eredmény? Alig van az országban néhány egylet, és alig ismerek olyat, mely működnék. Ha tehát azt mondám, hogy a népnevelés haladásának legnagyobb akadálya a kellő lelkesültségnek, kellő érdeknek hiánya, akkor tényt mondottam.
Hogy pedig ezen meggyőződésem ellentétben nem áll azzal, amit tettem, azaz nem áll ellentétben azzal, hogy a t. Ház előtt panegyrissel nem léptem föl azon roppant haladásokról, melyeket eddig tettünk, hogy lelkesítsem a népet: ezt azért nem tettem, mert, teljes meggyőződésem szerint, éppen mert a népnevelés ügye a legfontosabb, éppen mert ezen ügynek előmozdítására fogom a t. Ház figyelmét sokszor és bőkezűségét éppen annyiszor fölkérni, éppen ezért szükségesnek tartom, hogy a tisztelt Ház alaposan informálva legyen, ne egyes frázisok által, hogy: ennyi iskolai könyvet szereztem be, ennyi földabroszt osztottam szét, ennyi glóbust vásároltam, és megigazíttattam ennyi iskolaház födelét, hanem valóságos és oly adatokkal, melyek nyomán a törvényhozás eljárhat; éppen mert ezt akartam, és mert - fel nem említve az akadályok nagy tömkelegét, melyek miatt kötelességemet eddig nem teljesíthettem -, mondom, éppen mert oly kimerítő előterjesztést akartam adni, mely statisztikai táblázatokon alapul, éppen azért nem adtam ily általános expozíciót, hogy ennyi iskolát építettünk, ennyi iskolamester kapott magasb fizetést stb. hanem fel fogok lépni valóságos, alapos kimutatással; és meg vagyok győződve, hogy amennyire én a nemzetet ismerem, tiszta, világos képe annak, hogy hol állunk a népnevelés tárgyában, sokkal nagyobb lelkesedésre fogja buzdítani, mintha én itt elmondom, mily roppant haladást tettünk az utóbbi időben.
Bocsánatot kérek, hogy e dolgok felhozatván, általam szó nélkül nem hagyathattak, habár nem tartoznak ide.
Ami magát a tárgyat illeti, mely tanácskozásunkat képezi, igen rövid leszek.
Hogy a minisztériumnak személyzete nagynak tartatik, és lehet, hogy talán pár személlyel nagyobb is, mint a legnagyobb szükség kívánja, azt megengedem; de méltóztassanak meggondolni az alakulás nehézségét, és ha a t. Ház tekintetbe veszi csak a t. Ház elé terjesztett zárszámadásomat, és a többi előterjesztésemet: át fogják látni, hogy ahhoz képest, mit tőlem jövőre kívánnak, bizony tisztviselőim nem nyugszanak rózsákon. Hogy midőn a minisztérium alakult, tekintettel kellett lenni a különböző vallásokra és különböző nemzetiségekre, azt egyesek tekinthetik hibának; és bár meg vagyok győződve, hogy a nemzetiségek közől a legtöbben sokkal nemesebben gondolkoznak és sokkal mélyebb belátásúak, semhogy a nemzetiségi kérdést, mint némelyek, csak éppen egyes hivatalok betöltésében találnák; azonban az én tárcám - amit már azért is szeretek hinni, hogy a t. Ház annyi figyelmet fordít rá - kivételes tárca lévén, szükséges, hogy a lehetőségig ne csak igazságosan járjunk el, helyesen és törvényesen, hanem hogy bizonyos pontig bizodalmat is gerjesszek azokban, kik e minisztériumhoz fordulnak. Mert ne feledjük, vallási kérdésekről van szó, és vallási kérdésekben, legalább az emberek nagy része, igen féltékeny szokott lenni.
Én tehát azt, hogy a minisztérium első rendezésénél tekintet volt a különböző vallásokra, és tekintet volt a különböző nemzetiségekre, teljes meggyőződésem szerint, nemcsak hibának nem tartom, hanem tartom olyannak, mit, ha ma újra kellene kezdeni a dolgot, újra ismételnénk.
Most a t. Ház maga előtt látva a büdzsét, csak számát látja a tisztviselőknek, s a párezer forintot, melyet talán, de csak talán, meg lehetett volna gazdálkodni; de mindazon következéseket nem méltóztatnak látni, melyek akkor fordultak volna elő, ha e hazának különböző vallásfelekezetei, különböző nemzetiségei egy oly vallás- és közoktatásügyi minisztériumot láttak volna maguk előtt, melyben olyanok, akik képviselnék, nincsenek, melyben tehát olyanok alkalmazva nincsenek, kikről fölteszik, hogy ügyeiket kellően értik, s akikről tudják, hogy legalább a nyelveket, melyeken az ő beadványaik történnek, tökéletesen ismerik.
Én tehát ezt hibának nem tartom.
Az előbbi országgyűlés már 1868-ban, az 1868-i büdzsé tárgyalása alkalmával, kimondta, hogy nyolc tanácsoson fölül a többi ideiglenesnek tekintessék, s oly hivatalok, melyek üresedésbe jönnek, ne töltessenek be. Ezen rendelethez tartva magamat, megüresedvén egy tanácsosi és egy titkári állomás, ezen két állomás nem is töltetett be, és így jelenleg egy tanácsossal és egy titkárral már úgyis kevesebb van, mint 1869-ben volt.
Ez válaszom, s kérem, méltóztassanak ezen címet megszavazni.
Nagyrészben helyeslem azon elveket, melyeket Nyáry Pál képviselő úr beszédében előadott, s részemről én is óhajtom, hogy mielőbb jöjjön el az idő, midőn a törvényhozás a vallási ügyekről és mindenről, ami a vallással összefügg, utolszor fog tanácskozni.
Tudja mindenki, hogy a különböző felekezetek s az állam közti viszony két alapon rendezhető; egyik azon alap, amely szerint az állam gondoskodik minden felekezet szükségeiről, és ezen elvet akarta az 1848-i törvényhozás követni; a másik alap az, hogy az állam egyáltalában nem ismer vallásfelekezeteket, hanem minden vallásfelekezet gondoskodik önmagáról, mint Amerikában. Hogy én ezen két rendszer közül a másodikat sokkal tökéletesebbnek tartom, sőt csak azt tartom tökéletesnek, ezt már életemben sokszor elmondtam, és abban, reménylem, nem kételkedik senki; mert az első rendszer mellett a vallások szabadsága, azaz az autonómia teljesen lehetetlenné válik, és mert a szabad államnak egyáltalában nincs érdekében, hogy az egyház férfiai az állam tisztviselőivé váljanak. Én tehát kétségkívül az amerikai rendszert, azaz tökéletes ignorálását a vallási szükségleteknek tartom a legcélszerűbbnek.
De méltóztassanak, éppen mert Amerikára hivatkoztunk, tekintetbe venni nemcsak az eredményeket és a törvényeket, hanem azokat a premisszákat is, melyek ezen törvényes állásnak létezését lehetségessé teszik.
Azt nem fogja senki sem tagadni, hogy az egyes vallásfelekezetek valóságos kultúrai missziót gyakorolnak; egyes helyeken az egyház és vallásnak képviselője a pap, az egyetem egyötöde reprezentánsa nemcsak a vallásnak, hanem egyszersmind a műveltségnek is, és hogy oly országban, amelynek népe a műveltségnek oly fokára emelkedett, hogy minden egyes vallásfelekezethez tartozó egyének a maguk egyházi szükségeik tökéletes fedezésére képesek, ott az állam az egyes egyházfelekezeteknek semmit sem ad, az nagyon természetes.
De éppoly természetesnek tartom azt, hogy ha valamely országban egyes vallásfelekezetek léteznek, amelyeknek hívei minden buzgóság és lelkesedés mellett sem képesek a magok egyházi szükségeiről gondoskodni, az állam az ilyféle egyházi szükségeknek pótlására - nem egész viselésére, hanem pótlására - valamit adjon, azt én természetesnek, sőt szükségesnek tartom. Szükségesnek tartom tökéletesen elvonatkozva vallási érdekektől, de szükségesnek tartom azért, mert, ismétlem, a vallásfelekezetek igen sok helyen még hazánkban a kultúrának misszióját teljesítik maiglan is; azért kérem a t. képviselőházat, méltóztassék ez összeget a rendes szükséglet rovatában benn hagyni.
Megvallom, t. Ház, nagyon bámulom, hogy a t. képviselő úr, ki a tanügy jelen állapotát Magyarországon ismeri, és ismeri a középtanodák szervezetét is, ezen kérdést intézte hozzám.
Részemről azt hiszem, valamint a népnevelés tekintetében sok hiány létezik, úgy kétségen kívül senki a középtanodák jelen állapotával megelégedni nem fog. Valamint a népoktatásnál szükséges volt egy kimerítő törvény arra, hogy a népoktatás terén a haladás lehetségessé váljék, mert alkotmányos országban - fölfogásom szerint - első alapja minden reformnak egy oly törvény, mely az irányt kijelölje: úgy hasonló törvény alkotása szükséges a középtanodákra és az egyetemekre nézve is. Ezen törvényjavaslatomat bátor leszek a t. Ház asztalára letenni, mely jövőben a középtanodákat, ideértve természetesen úgy azokat, melyek klasszikus neveléssel foglalkoznak, mint a reáliskolákat, szabályozza, és akkor, a dolgok természeténél fogva, azon felügyeleti rendszer, mely e gimnáziumokra nézve most létezik, meg fog szűnni, és a törvény, valamint a gimnaziális új szervezetet, úgy meg fogja határozni a felügyeleti módozatokat is, melyek arra szükségesek, hogy a törvény végrehajtassék. Hogy azonban addig, míg a jelen - bármily hiányos - rendszer fönnáll, valami felügyeletre szintén szükség van, hogy azon ötven és néhány középtanoda nem maradhat minden felügyelet nélkül, hogy addig pl. míg a vizsgálatokra nézve új rendszer behozva nincs, és pl. az érettségi vizsgálatok helyett fölvételi vizsgák hozattak volna be, addig, míg az érettségi vizsgálatok léteznek, kell lenni valakinek, ki az állam részéről felügyeljen, hogy ezen érettségi vizsgálatok kellőleg tartassanak meg: az előttem tökéletesen világos. Addig tehát, míg a közoktatási rendszer megváltoztatva nem lesz törvény által, addig, míg a mostani rendszer minden kellékeivel létezik, ide értve az érettségi vizsgákat is, addig - fölfogásom szerint - ezen felügyelőket fönntartani szükséges.
Azon percben, melyben a t. Ház a középtanodákra nézve új törvényt fog alkotni, azon percben ezen hivatal, valamint az egész előbbi rendszer, meg fog szűnni.
Megvallom, meg voltam lepetve Hoffmann képviselő úrnak mai fölszólalása által, nem azért, hogy a büdzsé-tárgyalások alkalmával ezen kérdésről is szólott, mert hiszen amint már mondám, büdzsém tárgyalása alkalmával mindenről lehet szólani, de hogy éppen ő ily fontos tárgyról éppen csak így mellékesen, oly módon szólott, hogy fölszólalásának valami formulázott alakot, mely határozatnak alapját képezhetné, nem adott.
Kegyes volt a t. képviselő úr föltenni, hogy én a fényűzésről szólva, az egyetemet a fényűzési cikkek közé nem számítom. Köszönöm, hogy ezt méltóztatott föltenni; de miután az, hogy minapi beszédemre reflektált, mégis oda látszik mutatni, hogy amit a minap a tudománynak bizonyos fényűzési cikkeiről mondottam, némelyek szerint talán az egyetemre is vonható volna, újra kinyilatkoztatom, hogy én akkor sem mondtam és most sem mondok mást, mint azt, hogy én mindenek közt, bármennyire tisztelem a magasabb tudományokat, bármennyire meg legyek győződve arról, hogy magasabb népművelődés lehetetlen oly országban, hol tudomány nem létezik, most is azt mondom, fő és első teendő a népnevelés; mert teljes meggyőződésem, hogy a magasabb tudomány kifejlődése csak ott lehetséges, hol ezen magasabb tudomány egy művelt népnek egészséges talaján nyugszik. Nem akarom, hogy a tudomány Magyarországon mint egy karácsonyfa állíttassék föl, fölékesítve mindenféle csecsebecsékkel, különben pedig arra teremtve, hogy elszáradjon; én azt akarom, hogy a fa gyökereket verjen a hazában, s erre nézve mindenekelőtt szükséges, hogy a talaj legyen előkészítve. Én tehát, amit akkor mondottam, ismétlem most: első és legfőbb kötelességemnek tartottam mindenekelőtt a népnevelésre fordítani figyelmemet, először azért, mert legszükségesebbnek és legsürgősebbnek tartottam; de másodszor azért is, mert a népnevelés oly tér, amelyen kezdetben is már bizonyos eredményeket lehet elérni. Igaz, a törvény vagy egyes szabályok, melyek a népnevelés körében kiadatnak, egyszerre az országban a népnevelést megjavítani nem fogják; de minden szabály, minden törvény, mely célszerű, már a kezdetben is, az ország egyes kisebb köreiben, egyes kisebb községeiben, a népnevelésre nézve - nem mondom általánosan, hanem egyes helyeket tekintve -, már annyi előkészületet teremtett, hogy itt eredményt lehet fölmutatni.
Ami az egyetemet illeti, e részben, megvallom, bámulatomat kell kifejeznem előttem szólott t. képviselő úr nyilatkozata fölött.
Az egyetemnek reformját megalkotni, mint a t. képviselő úr is jól fogja tudni, nem oly mű, melyet egypár nap alatt vagy egy-két év alatt véghez lehetne vinni; egy egyetemnek reorganizálása igen soktól függ, azt hamar senki nem reorganizálhatja inkább, mint maguk az egyes tanárok, mert ahol egyes kitűnő tanárok vannak, ott van híres, kitűnő egyetem is.
A t. képviselő úr egy kis számadási tévedést is tett, még saját fakultására nézve, a jogi karra nézve is, azt mondva, hogy ott nyolc tanár van. Engedelmet kérek, a jogi karban most is tizenegy tanár van a büdzsébe fölvéve.
Azonkívül egyetem létezésének és annak, hogy az egyetem a mai időben céljainak megfeleljen, kellékét utóvégre is nem a célszerű miniszteri rendelet adja meg, mert ámbár a miniszteri omnipotenciát sokszor hallottam említtetni, úgy hiszem, mégis senki, aki a miniszteriális omnipotenciától fél, bizony nem teszi föl azt, hogy ez a miniszteri omnipotencia annyira terjedjen, miszerint kitűnő egyetemet alkothasson. Kitűnő egyetem alkotására a szükséges tanerőkön kívül, melyekre nézve mi, magyarok, sokkal szűkebb körre vagyunk szorítva, mint bárki más: mert a külföldről kitűnő férfiakat nem hozhatunk be, s így csak azokat alkalmazhatjuk, akik magukat hazánkban ez egyes tudományos szakokra vetették, tudjuk pedig, hogy az utolsó húsz év folyamában, nem látván a magyar fiatalember kilátást a tudományos téren, szorosan tudományos szakra igen kevesen képezték magokat -, a tanerőkön kívül vannak még anyagi kellékei is minden egyetem létezésének és annak, hogy az egyetem céljainak a mai időben megfeleljen.
Nem is szólok most sem a természettudományi, sem az orvosi karról, mely, mint minden ember tudja, a mai időben nem áll azon állásponton, mint valaha, midőn a kémiai tanár vagy más természettudós nem szorult másra, mint egy fekete táblára és krétára, azzal fölírván formuláit és megelégedvén azzal, hogy azokat tanítványai megtanulták; mai időben nemcsak auditóriumra, hanem laboratóriumra is van szükség. Mai időben a természettudományok, melyek minden egyetem főágát képezik, nem művelhetők bizonyos helyiségek, készletek és tanszerek nélkül. De mondom, nem szólok a természettudományokról, sem az orvosi karról, csak a jogi karról szólok, és itt ismét bámulom képviselőtársamat, aki sajnálkozását fejezte ki afelett, hogy annyi kitűnő fiatal ember kénytelen volt a külföldre menni és ott folytatni tanulmányait, és hogy sajnálkozásának ezen okát az összes jogi karnak hiányaiban kereste. Ezt, fölfogásom szerint, csak az mondhatná, aki soha egyetemi épületünkben nem volt, aki nem tudja, hogy egyetemünk jogi karának egyik legnagyobb hiánya az, hogy tantermei akkor készültek, midőn az egyetem frekvenciája kilencszáz, legfölebb ezer fiatalemberből állott, mely azonban azóta 2100-ra emelkedett, és hogy éppen a jogi kar tud 1100 hallgatót fölmutatni, - úgyhogy lehető, hogy még azon esetben is, ha a legkitűnőbb tanerők, Európa legelső tanárai ülnének az egyetem tanszékeiben, egy része a magyar fiatalembereknek mégis kénytelen volna elvándorolni, azon egyszerű oknál fogva, mert nem fér meg az auditóriumban.
Hogy az egyetem állapotának javítására nem történt annyi, amennyit a t. képviselő úr óhajtott, és félig sem annyi, amennyit én óhajtottam volna, ez nem szenved semmi kétséget; de fölfogásom szerint igazságtalanság azt mondani, hogy az egyetem jelen állapotának javítására legalább annyiban, amennyiben a lokális körülmények, a helyiség és a fizikai lehetőség azt engedték, mégis tetemes történt: így például a belgyógyászati intézetben egy célszerű auditórium készíttetett el, ahonnan a növendékek a beteget láthatják; a belkóroda 10 ággyal szaporíttatott, egy sebészeti kórtanoda szintén 10 ággyal, a fiziológiai intézet, egy kórbonctani intézet, egy összehasonlító bonctani laboratórium állíttatott föl; a tanársegédek száma szaporíttatott néggyel; végre a rigorosumra nézve új rendszer hozatott be, mi szintén nagyfontosságú dolog. Hogy pedig oly nagy hátrány nem lehet, annak egyik bizonyítványa az, hogy éppen november 30-án 1869-ben ismertetett el a pesti egyetem orvosi diplomáinak egyenjogúsága a bécsivel. Ha a hanyatlás oly nagy lett volna, akkor ezen elismerés bizonyára nem következik be most, hanem bekövetkezett volna a prosperitás azon korában, amelyre a t. képviselő emlékeztetett.
E tárgy sokkal fontosabb, hogysem azt így mellékesen lehetne vitatni.
Az egyetem reorganizációja, teljes meggyőződésem szerint, a törvényhozás gondoskodását kettős irányban igényli: először törvény alkotása által, mely az egyetem jövőjét szabályozni fogja; másodszor azáltal, hogy az egyetem helyiségeinek fölépítésére, helyreállítására tetemes pénzösszegek lesznek szükségesek, melyek a büdzsében - mint én hiszem - kölcsön útján lesznek a Ház által megszavazandók. Erre nézve a büdzsé-tárgyalás befejeztével szintén bátor leszek a Ház elé indítványt terjeszteni.
Most bocsánatot kérek, hogy fölszólaltam, és egy ideig elfoglaltam figyelmöket; de azt hiszem, az egyetem forogván szóban, mégsem hagyhattam szó nélkül.
A homoeopathia- és allopathiáról szólni talán nem vagyunk illetékesek; de végre a kénytelenség úgy hozza magával, hogy erről is szóljunk.
Én részemről azt hiszem, kissé téves Szathmáry Károly t. képviselőtársunk azon fölfogása, hogy a homoeopathiát és allopathiát az orvosi tudomány két különálló rendszerének tekinti. Az orvosi tudomány csak egy. Az orvosi tudomány egy kis része maga a gyógyítás, s a gyógymódra nézve különböznek egymástól az úgynevezett homoeopathák és allopathák; egyébiránt egyik éppen olyan orvos, mint a másik; tehát nem egészen ellenkező két tudomány a homoeopathia és allopathia, hanem a tudomány egyik ágának két külön rendszere. De még ezzel nincs eléggé precizírozva a dolog. A homoeopathia bizonyos elvet állít föl, melyet a homoeopathiának nagy megalkotója 60 év előtt kimondott, és ezen elvhez ragaszkodik: similia similibus. Az allopathia, be kell vallanom, elvtelen tudomány, az allopathiának nincs elve; az allopathia, tudományának elvét, melyet a homoeopathia, meggyőződése szerint már megtalált, csak keresi, és ennek következtében azon arányban, melyben a természettudományok haladnak, nagy átalakulásokon ment keresztül éppen az utolsó 50 év alatt. Az allopathia mindinkább és inkább változtatta és mindig nagyobb sebességgel változtatta rendszerét, úgyhogy ha a rendszerhez való hű ragaszkodás és a rendszernek változtatása képezi a nagyobb vagy kisebb bizalomnak fokát, a homoeopathia kétségkívül sokkal nagyobb bizalmat érdemel, mert a maga rendszerénél megmaradt, míg az allopathia aszerint, mint a kémia vagy fizika, vagy fiziológia terén új tanulmányok tétettek, rendszerét és gyógymódját megváltoztatta.
Ez levén tehát a különbség a két rendszer között, az állás, melyet a homoeopathia az orvosi tudományban elfoglal -, engedje meg t. képviselőtársam - nem olyan, mint új és más tudományé, hanem bizonyos tudományban, bizonyos tudomány körében bizonyos rendszer. A homoeopathia különbözik az allopathiától, mint pl. különbözik a karteziánus a hegeliánustól vagy kantiánustól, mint egyik filozófiai rendszer a másiktól. Ez a különbség. És ha ez áll, akkor ugyanezen jognál fogva, melynél fogva t. képviselőtársunk a homoeopathia számára külön tanszéket kívánt az egyetem körében, azon jognál fogva követelhetne külön tanszéket a hegeliánus, kantiánus vagy kartézianus és így rendre az egyes filozófiai iskolák hívei is.
Más volna, ha az egyetemen a gyógyításra nézve akármily rendszer volna kitűzve, ha ki volna mondva, hogy ezen belgyógyászati katedrának tanára ezen rendszer szerint fog tanítani, de ez nem így van. Kineveztetik a tanár, és azon tanár taníthat úgy, amint akar, és amint jónak látja. Ha a tanár ma megváltoztatja meggyőződését és homoeopathává válik, azon tanárt az egyetemen senki sem fogja akadályoztattatni, hogy ő a homoeopathiát tanítsa. De hogy valaki csak azért neveztessék ki tanárnak, mert bizonyos rendszert követ, és nem azért, mert a tudományban bizonyos helyet foglal el; azt a tudomány követelményeivel megegyeztetni nem tudom.
Azt mondá igen t. képviselőtársunk, hogy nem lehet a tudománytól megtagadni a szabadságot, hogy a tudomány a szabadság útján halad. Tökéletesen áll, és ezen ok győző lenne, ha fel tudnám fogni, miként alkalmaztassuk a homoeopathiát. Kérdem, hol akadályoztatik a homoeopathia szabadsága? Minden orvos, ki az orvosi tudomány körében képesnek mutatta magát, azaz orvosi diplomát szerzett, gyógyíthat homoeopathice vagy allopathice, amint neki tetszik.
A magán-docentúrára nézve pedig megjegyzem, hogy az egyetemen a magán-docentúra a homoeopathiának meg van nyitva; semmi más nem kívántatik, mint a vizsga, mégpedig ki van mondva a habilitációi szabályok közt, hogy a gyógymódról, magáról a gyógyításról, a habilitációnál kérdezősködni nem szabad, hanem kérdezősködni kell és szabad arról, mi a homoeopathák és az allopatháknál közös, azaz az összes természettudományokról és az emberi test ismeretéről. Már, hogy mindenkit magán-docensül lehessen az egyetemnél alkalmazni, ki e tudományokat harminc év előtt tanulta és végezte, azért mert doktor, azt én nem foghatom föl.
Azonkívül azt mondá a t. képviselő úr - ez pedig sillogismus cornutus, csakhogy három szarva van -, hogy a homoeopathia vagy hasznos, vagy ártalmas, vagy sem hasznos, sem ártalmas. Ha hasznos, úgymond, tanítani kell - mert hiszen tanítani most is lehet -, tanítani kell, azaz katedrát kell számára fölállítani az egyetemen. Már ha t. képviselőtársunk mindenre, ami hasznos, katedrát akar fölállítani az egyetemen, akkor nem hiszem, hogy a t. Ház képes lesz őt bőkezűségében követni.
Másodszor azt mondja, ha ártalmas, akkor tiltassék el. Erre nézve egy véleményben vagyunk.
De hogy akkor is, ha sem hasznos, sem ártalmas, tiltassék el, ez ellenkezésben állana az alkotmányos elvvel: mert ami sem hasznos, sem ártalmas, eltiltani nem szabad. Ha t. képviselőtársunk azon elvet állítja föl, hogy oly gyógyítási rendszert, mely sem hasznos, sem ártalmas, el kell tiltani, ennek logikája nem volna más, mint hogy minden embernek gyógyíttatnia kell magát, pedig végre is minden embernek joga van magát nem gyógyíttatni. Ha tehát valaki azt az elvet állítja föl, hogy azt, ami sem hasznos, sem ártalmas, el kell tiltani: akkor utoljára tovább kell menni egy lépéssel és azt kell mondani: policialiter meg kell parancsolni mindenkinek, hogy gyógyíttassa magát, éspedig bizonyos rendszer szerint. Én tehát részemről megvallom, azon okok, melyek engem arra bírnak, hogy homoeopathiai tanszék fölállítását szükségesnek ne tartsam, t. képviselőtársunknak előadása által nem cáfoltattak meg.
Megnyugtatására, a tudományok haladását illetőleg, csak azt mondhatom neki, hogy semmi nagy igazságnak, mely a tudomány bármely körében fölmerül, főképp ha annak oly szabadság engedtetik, mint a homoeopathiának hazánkban, azaz hogy mindenütt fölléphet, mindenütt taníthat, mindent kinyomathat, semmi nagy igazságnak - mondom -, katedrára nincs szüksége, hogy magát kivívja. Sehol Harley tana számára a vércirkulációról nem volt szükséges katedrát állítani, hogy átlássa a világon mindenki, hogy az való, és hogy nagy találmány. És így, ha a homoeopathia csakugyan oly tudomány, melynek jövője van, az katedra fölállítása nélkül is érvényt fog magának szerezni.
Másrészről, bocsánatot kérek, azt hiszem, éppoly jó hazafi vagyok, mint bárki más, és megbocsát nekem t. képviselőtársam, ha oly tudománynál, mely ugyanezen kérelemmel mindenütt föllépett, föllépett 1865-ben Franciaországban, hol a híres Dumas tartá a szenátusban eziránt a rapportot, föllépett Angliában, föllépett Németországban és föllépett mindenütt, azt látom, hogy mindenütt éppen azon férfiak, kik a természettudományok körében első sorban állanak, a homoeopathák ezen kívánatát megtagadják: ez, megvallom, előttem roppant nagy súllyal bír, éppen mert a természettudományról van szó, azaz oly tudományról, melynek körében magamat illetékes bírónak nem tartom.
Én tehát az indítványt nem fogadhatom el.
Csak egypár megjegyzést kívánok tenni.
Azt méltóztatott mondani, hogy én tegnapi beszédemben elismertem, hogy a homoeopathia tudomány: ezt kell rektifikálnom.
Én sem azt nem mondám, hogy tudomány, sem azt nem mondám, hogy nem tudomány, mert én ezen kérdésre nézve abszolute nem érzem magamat kompetensnek. Azt mondtam, hogy az összes orvosi tudománynak egy ága a gyógyítás tana, és az orvosi tudomány ezen ágára nézve vannak különböző nézetek, melyeknek egyikét a homoeopathia képviseli. Mást nem mondottam; tehát hogy én pozitív tudománynak ismertem volna el a homoeopathiát, azt tagadnom kell, mert arra magamat kompetensnek nem érzem.
A másik, amit rektifikálnom kell, t. barátom nézete a docentúráról. A docentúra annyira nem sem nem hús, sem nem hal, és oly lényeges része a tanszabadságra alapított egyetemi szervezésnek, hogy sok helyen privát docensek, amennyiben néha kitűnőbbek a rendes tanároknál, kitűnőbb helyet is foglalnak el ugyanazon egyetemen a rendes tanároknál. Az éppen a tanszabadság nagy áldása, hogy a privát docentúrák által az egyetemi tanszékek meg vannak nyitva úgyszólván az egész világ előtt: mert a privát docentúrák habilitációja úgy van megállapítva, hogy minden valósággal tudományos férfiú a privát docentúrákra habilitáltathatja magát, és a privát docentúrák által történtek Németországban is a legnagyobb és leglényegesebb előhaladások, pl. hogy többet ne említsek: Mommsen, midőn hírét megalapította, privát docens volt.
Azon számtalan akadályok és nehézségek közt, melyek itt a pesti egyetemnek fölvirágzását akadályozzák, kétségenkívül egyik legnagyobb a kórodáknak nemléte és oly szűk állapota, hogy általán véve lehetetlen az orvosi tudományokat ott úgy előadni, mint egy rendes, egyetemen elő kellene adni. Azért, teljes meggyőződésem szerint, ha itt egyetemet akarunk, ha mi azt akarjuk, hogy orvosi karunk megfeleljen hivatásának: első dolog az, hogy gondoskodjunk klinikákról. Részemről mindent elkövettem, hogy a kórodákat szaporítsam, annyira, amennyire lehetséges volt a jelen viszonyok közt, azáltal, hogy az egyik orvosi épületből az orvosok számára való tanácskozási termeket és a könyvtárt kórodává alakíttattam, és így a belgyógyászati kórodát tíz ággyal növeltem. De ez, mint t. barátom helyesen mondja, nem elég. Ezenkívül ezen épületek, méltóztassék elhinni, olyanok, hogy éppen ellentétei a jó kórodának, mert ezen épületek nem kórodának épültek, és mindaz, ami ezerekbe került változtatás történt, nem elégséges arra, hogy oly épületet, mely nem kórodának épült, jó kórodává változtassanak, mert sem a kellő vízvezeték, sem a betegre nézve oly fontos ventilációk, sem pedig az nincs meg, ami klinikában oly szükséges, hogy a betegek a tanterembe hozassanak úgy, hogy nekik az ne ártson. Minderről gondoskodva nincs. Tantermet állítottam a belgyógyászatra, mely amfiteátrális modorban van építve, úgy, hogy minden hallgató a maga helyéről megláthassa a beteget anélkül, hogy kénytelen legyen ágyához tódulni, ami a betegre igen rossz hatást gyakorol.
De mindezen akadályok elháríthatatlanok, ha a t. Ház nem fogja elhatározni, hogy egyetemi épület állíttassék föl. Éppen azért, midőn első büdzsém tárgyaltatott, az egyetemi büdzsébe fölvettem a rendkívüli kiadásokba egyes nagyobb tételeket, melyek szükségesek voltak a legégetőbb kiadások fedezésére. Akkor a pénzügyi bizottság, melynek véleményét a Ház elfogadta, azt határozta, hogy mindaddig, míg az egyetemnek jelleme eldöntve nem lesz, míg azon kérdés tökéletesen tisztázva nincs, micsoda viszonyban állnak a kat. alapítványok az országos alapítványokhoz, addig ezen kérdésbe nem bocsátkozik.
Mihelyt a költségvetések tárgyalásának vége lesz, törvényjavaslatot fogok a Ház elé terjeszteni az egyetem szervezésére nézve, mert a törvényes alak, fölfogásom szerint, az első. Azonkívül, ha ama törvényjavaslat elfogadtatik, azon kéréssel fogok a Ház elé lépni: méltóztassék bizonyos számú tagokból álló bizottságot alakítani, mely elé azon építési tervezeteket terjeszthessem, melyek nélkül a hazában felső nevelésről, de csak középtanodákról is szó nem lehet.
Itt van az egyetem, itt van a politechnikum, mely jelen állapotában szintén nem maradhat; itt van a hazában a reáliskolák roppant szüksége: mert hiába állítunk politechnikumot, ha nem állítunk jó reáliskolákat. Mindezekhez hely kell, hol a tanítás folyhasson, mert tanintézetet megfelelő helyiség nélkül képzelni nem lehet.
Addig pedig fölkérem a t. Házat, hogy egypár tétel megváltoztatásába méltóztassék beleegyezni. Így például az elméleti és gyakorlati oktatás állandó szükségletei közt a kórodák részére szükségelt szerek és eszközök jó karban tartása, kiegészítése miatt ezen összeg változik, valamint egyáltalában mindazon összegek, melyek a kórodára vonatkoznak, a dolog természete szerint változnak, mert most húsz ággyal több van. Van még egy költség, melynek megszavazását fogom kérni a t. Háztól, ti. a füvészkertben fölállítandó vízvezeték számára, mert ha a füvészi kertben vízvezetékről nem gondoskodunk, ismét minden haladás abszolute lehetetlen, mert van ott kút akármennyi, és mégis igen sokszor annyi víz sincs, amennyi szükséges a legégetőbb szükség fedezetére; a talaj úgysem nagyon jó, ha ehhez még a vízhiány is járul, mi tarthatunk növényeket ott, de ezek nem fogják adni a valóságos növényeknek képét, hanem csak nyomorékok lesznek. Kérem tehát a t. Házat, méltóztassék ezen tételeket megszavazni. Ezen tételeknél változni fog az összeg először a házbéreknél, melyeknél a többlet tesz 2500 frtot, azután a kórodák nagyobbítása folytán az ezek részére szükségelt szerek jó karban tartására és kiegészítésére.
Örömmel elfogadnám ezen indítványt.
Egyébiránt, minthogy a könyvtár kérdése szóba hozatott, és mert a büdzsé-tárgyalásnak végre azon célja is van, hogy a t. Ház lehetőleg tisztában legyen egyes dolgok állapotáról: én először az egyetem könyvtárának állapotáról akarok néhány szót elmondani.
Az egyetem könyvtárának legnagyobb baja nem az jelenleg, hogy könyveket nem vehet, hanem az, hogy a könyvtár, illetőleg azon épület, mely annak neveztetik, roskadozófélben van; úgyhogy mióta én hivatalomba léptem, nem múlt el egy nap a legnagyobb aggodalom nélkül, míg végre oly módon készítettük el a könyvtári épületet, hogy az egypár évig, addig, míg egy új könyvtári épület elkészül, utóvégre fönn fog maradni. Én ez okból azt hiszem, a könyvtárra szánandó nagyobb költségek tulajdonképpen akkorra valók, mikor az épületünk meglesz, s így én ezen 5000 frtot inkább kérném ezen pillanatban nem az egyetemi könyvtárnak, hanem vagy a múzeumi, vagy az akadémiai könyvtárnak.
Úgyis, miután Magyarországban három országos könyvtárunk van: az akadémiáé, a múzeumé és az egyetemé, és ezen könyvtáraknak természete mind olyan, hogy külön rendeltetésüknél fogva nem egyesíthetők, hanem három könyvtárnak kell maradnia: ha komplett könyvtárt akarunk, amint az tulajdonképpen minden országban szükséges, erre csak két mód volna: vagy kiegészíteni mind a három könyvtárt, ami roppant költségbe kerülne; vagy pedig úgy rendezni a könyvtárakat, hogy ezek egyike a másikat kompletírozza azáltal, hogy mindenike ezen könyvtáraknak a tudománynak különös ágait foglalja magában, hogy így a három országos könyvtár mégis egy egészet képezzen.
Természet szerint az egyetemi könyvtárnak ezenkívül még vannak külön feladatai is, ti., hogy szolgáljon a tanulóknak. Egy egyetemi könyvtárnak tehát szükségképp van oly része is, melyben bizonyos könyvek nem egy, hanem ötven-hatvan, sőt száz példányban fordulnak elő, például egyes jogi könyvek, corpus jurisok, amiből ha csak egy van, a könyvtár nem használ senkinek, mert ily könyvtár föladata, hogy hasznára legyen a tanuló fiatalságnak.
Egyébiránt ez is egyike azon tárgyaknak, melyekre nézve a t. Ház elé egy általános tervet fogok terjeszteni, mert az ily diszpozíció, ti. ezen három könyvtárnak együtt való kezelése egy könyvtárnok által, ki mind a három könyvtárt felügyelete alatt tartsa, teljes lehetetlen.
Arra nézve tehát méltóztassanak a határozathozatalt szintén akkorra halasztani, ha majd ebben a tárgyban törvényjavaslattal fogok föllépni a Ház előtt, addig pedig méltóztassanak tisztelt barátom, Henszlmann indítványát elfogadni, de azt az 5000 frtot inkább vagy a múzeumi, vagy az akadémiai könyvtárnak szánni, hol a könyveket fölállíttathatom úgy, hogy azok azonnal használhatók legyenek, mit az egyetemi könyvtárban nem tehetnék.
Ami az indítványnak első részét illeti, erre nézve csak azt válaszolhatom, hogy azt tárgyalni sem kell, miután az indítvány, amint én fölfogtam, azt foglalja magában: hagyassék meg a közoktatási miniszternek, hogy terjesszen törvényjavaslatot a műegyetemre nézve a ház elé. A törvényjavaslat készen van, és csak azért nem terjesztettem eddig a Ház elé, mert a büdzsét tárgyaljuk.
Ami a műegyetem helyét illeti, erre nézve igen szívesen válaszolok.
Én a műegyetem hova és miképp leendő építésének kérdését - mert a műegyetemnek építése képezi természetesen az első kérdést, amennyiben lokalitás nélkül lehetetlen ilyféle intézet -, mondom, én e kérdést régen tanulmányozásom tárgyává tettem. Annyi áll, hogy a műegyetem fönn Budán a várban nem lehet, mert ott hozzáférni a fiatal embereknek téli időben majdnem lehetetlen, és azonkívül a szükséges helyiséget sem lehet ott előteremteni, mert arra valami 2000 vagy legalább 1800 négyszögöl volna szükséges. Kerestem ennélfogva helyet, s e célból fölszólítottam Pestet és Budát. Pest városa a műegyetem helyiségeül kijelölte azon helyet, mely előbb már a klinikára volt jelölve, azaz a Duna mellett a sóházat, melyet én is legcélszerűbbnek tartottam klinikának. Buda városa pedig fölajánlotta a Horváth-kertet a Krisztinavárosban, mint sajátját, mely 3400 négyszögölnyi. Miután én e helyet célszerűnek tartom, ide óhajtanám fölépíteni a műegyetemet. Ez azonban csak személyes nézetem, mert azon kérdés: hol állíttassék föl egy oly intézet, mely körülbelül két-millió forintba kerül, Pesten-e vagy Budán, ez oly nagyfontosságú kérdés, melyet elhatározni nem én, hanem a t. Ház fog.
Ami általában a műegyetemet magát illeti, t. barátom igen jól fogja tudni, hogy oly tanintézetre nézve, mely nem elméletekkel foglalkozik, hanem szemlélő előadásokat tart, a helyiség még sokkal nagyobb fontosságú, mint pl. az egyetemnél, mert a jogi vagy a bölcsészeti kar lehet akárhol, de a műegyetemnek hogyha az céljának meg akar felelni, arra kell építve lenni. Én nem tartom célszerűnek, hogy most, Ivánka Imre képviselő úr véleménye szerint, oly ideiglenes helyiség megvásárlására 7-8, vagy 900 000 frt-ot adjunk ki, melynek kétségkívül megvan azon előnye, hogy sok benne az ablak, de azt, hogy ezen világosság olyan lesz-e, hogy vele a tudományt lehessen világosítani, nem tudom.
Azt hiszem, a műegyetem kérdésére nézve egyelőre elég, ha a reá vonatkozó törvényjavaslat a t. Ház alá kerülvén, a költségek előállításáról gondoskodunk, hogy egyáltalában rendes épületet állíthassunk föl; addig pedig segítsünk magunkon amint lehet, mert két év alatt sokra úgysem mehetünk.
Én részemről e tekintetben is nem magam, hanem tisztán a műegyetemi tanárok véleménye szerint indulva tettem annyit, amennyit tehettem: nagyobbítottam a műegyetem helyiségeit azáltal, hogy a szomszéd házat kibéreltem, növeltem a rendes tanszékek számát hattal, növeltem a tanársegédek számát öttel, használhatóvá tettem a könyvtárt, amennyire lehet, és behoztam a szaktanítást éppen a mérnökökre nézve, akik malmost úgy oktattatnak, hogy az intézet mérnököknek csakugyan oklevelet adhat ki, és szigorlatok mérnökök számára úgy tartatnak, mint akármely más műegyetemen. A többi szakosztályt helyreállítani egyelőre teljes lehetetlen, mert sem a vegyészeti, sem a gépészeti osztályban a szakrendszert behozni nem lehet; a mérnökökre nézve azonban a szaktanítás és oklevélkiadás már megvan.
Csak röviden akarok válaszolni. Már más alkalommal volt szerencsém értesíteni a t. Házat, hogy én a középtanodák újjászervezésére nézve törvényjavaslatot fogok a Ház asztalára letenni. A középtanodai oktatás jelen állapotában nem maradhat, a középtanodai oktatás nagy, roppant költségekkel járó újabb intézkedéseket fog igényelni; ezek közé tartozik, hogy a kellő helyeken új gimnáziumok állíttassanak. De én nem tartván célirányosnak az idevágó kérdést, azt, valamint mindent, minek a középtanodák ügyében történni kell, akkorra halasztottam el, ha majd a Ház a középtanodákról törvényt fog alkotni, akkor határozván el azt is: mely vidéken, és mely helyen szükséges új gimnáziumok felállítása. Hogy ezen tanodák felállításánál a t. Ház kétségkívül tekintettel lesz a nemzetiségi ügyben hozott törvényre, hogy azon törvényben foglalt ígéretet teljesíteni fogja: arról felfogásom szerint kétkedni nem is lehet. Én tehát azt hiszem, hogy ez indítványnak tárgyalása akkorra lenne halasztandó, midőn a középtanodákról szóló törvényjavaslat a Ház tanácskozása alá kerül.
Az határoztatott, hogy a 4000 frt segély folytán a tanári állomások betöltésénél a kormány folyjon be; de miután ez évben nem volt egy eset sem ily tanári állomás betöltésére, erről nem adhatok semmi felvilágosítást. A dolog természeténél fogva azonban azon elv, hogy mindent az állam fizet, az állam intéz is, és az a miniszter felelőssége alá tartozik, itt is kötelező.
A középtanodákra vonatkozó törvényjavaslatnak a dolog természeténél fogva egy részét képezik a reáliskolák, mint amelyek szintén a középtanodák címei alá tartoznak, képezvén előkészületet a politechnikumhoz, valamint a gimnáziumok az egyetemhez. De én az előterjesztendő törvényjavaslatban gondoskodtam még külön fölállítandó ipariskolákról is, úgy, hogy pl. a felsőbb ipariskolák összeköthetők legyenek az alsóbb reáliskolákkal. Én erre figyelemmel voltam már előbb is, és külön tanítási rendszert fogok a t. Ház elé terjeszteni az ipariskolákra nézve, amelyek az én felfogásom szerint igen sok helyen nagyon célszerűen összeköthetők a felsőbb népiskolákkal.
Mindenekelőtt nem tartom helyesnek Berzenczey képviselő úrnak azon kitételét, hogy a "magyarok", "németek" vagy "románok" részére állítunk tanintézeteket. Az ország fölállít tanintézeteket nem magyarok, németek vagy románok számára, hanem Magyarország összes polgárai számára. Ha vannak külön román és szerb alapítványok, azok az egyes nemzetiségek számára alapíttattak, de amit az ország alapít, azt nem az egyes nemzetiségek, hanem az ország összes lakosai számára alapítja. Azt nem fogja senki föltenni a közoktatási miniszterről - akár rólam, akár bárki másról, ki e hivatalt viselni fogja -, hogy Erdélyben ne akarjon több reáltanodát fölállítani, hanem csak egy alreáltanodát. De a büdzsébe nemlétező intézeteket vagy olyanokat, melyeket nem lehet még ez évben létesíttetni, nem szokás fölvenni, és így azon reáltanodákat, melyek Erdélyben ezután fognak fölállíttatni, csak akkor vehetjük a büdzsébe, ha azok már fölállíttattak, vagy fölállításuk már foganatba vétetik.
Igen jól tudja a képviselő úr, aki Erdélyből való, hogy Erdélyben több hely jelöltetett ki reáltanodák fölállítására, hogy több erdélyi törvényhatósággal és egyesekkel már tárgyalások is folynak ez ügyben, úgyhogy nincs oka kételkedni aziránt, hogy a minisztérium megteszi e részben kötelességét.
Ami a képezdék fölállítását illeti, erre az országnak oly nagy, oly égető szüksége van, hogy végre tökéletes intézeteket és olyanokat, melyeket kizárólag az állam szervezzen, ily rövid idő alatt fölállítani nem lehet. Én tehát e tekintetben azon eljárást követem, hogy segítve amint lehet, egyes helyeken, hol e részben ajánlat tétetett, az illető nem egészen célszerű intézet országossá tételét, bizonyos föltételek alatt, elfogadtam, és bizonyos szubvenció nyújtása mellett állami tanintézetté alakítottam. Ilyen van Patakon, Csurgón, Losoncon, és kilátásom van, hogy több helyen is meg fog ez történhetni. Ennek következtében képes vagyok több képezdét fölállítani kevesebb költséggel, az országnak nagy hasznára. Igen természetesen, körülbelül egy esztendő alatt, tájékozni fogom magamat, hol van kilátás ily képezde fölállítására, hol akarják a képezdét fönntartani az egyes felekezetek; akkor azután egy törvényjavaslattal fogok föllépni, hogy oly helyeken, ahol ily módon képezdéket nem állíthatunk föl, tisztán országos képezdét állítsunk föl, de azoknak költsége tetemesen nagyobb lesz; mert ne méltóztassék gondolni, hogy oly képezdét, mintatanodával kapcsolatban, 30 000 frt-ból föl lehetne állítani. A költségvetésből magából át méltóztatnak látni, hogy csak oly képezdékről lehet itt szó, hol az egyes honfiak, egyes felekezetek, egyes városoknak hazafisága által támogatva, az ország arra, hogy országos képezdét állít föl, tetemes segélyt nyert, vagy a felekezet, vagy a helység részéről.
Ami a kisdedóvó-képezdét illeti, azt hiszem, a kisdedóvás mesterségének, bizonyos pontig, már minden képezdében is kell taníttatnia. Fog-e a t. Ház általában véve törvényt alkotni a kisdedóvásra nézve, az más kérdés. Fölszólítva a Ház által, ilyféle törvényjavaslatot a Ház asztalára le fogok tenni; de csak ha a t. Ház meghozandja a kisdedóvókra vonatkozó törvényt, csak akkor lehetend szó arról, hogy a kisdedóvók számára képezdét állítsunk föl. Azt hiszem tehát, hogy ezen kérdés tárgyalását akkorra lehet halasztani.
Erre nézve vagyok bátor megjegyezni, hogy például Erdélyben is több oly helység van, hol fölfogásom szerint, a képezdékben csak egy nyelven taníttatni a leendő tanítókat nem lenne célszerű; mert a nagy városok például többnyire olyanok, hogy nem tisztán magyarok vagy románok lakják, és azért ott párhuzamos tanfolyamok fölállításáról is gondoskodtam, és munkában is van már ily praeparandia fölállítása. Egyébiránt a nemzetiségi törvény világosan azt mondja, hogy a különböző nyelvű és nemzetiségű honpolgároknak neveléséről gondoskodni kell, nemcsak az elemi, hanem a felsőbb oktatásban is. Ezt mondja ki a törvény és e törvény természetesen teljesíttetni is fog.
Indítványokat tettek Kállay és Irányi képviselőtársaink. Az egyik oly célból, hogy a népnevelés szükségleteire a büdzsében praeliminált 250 000 frtnyi összeg egymillióra emeltessék; a másik, hogy a népnevelési intézetek fölállításával kiváló tekintet fordíttassék az ország azon vidékeire, hol ily figyelem még szükségesebb, mint másutt.
Mi az első indítványt illeti, részemről nemcsak hogy elfogadom azt, hanem örömmel is fogadom el. Az indítvány mindenesetre a pénzügyi bizottsághoz fog utasíttatni, a pénzügyi bizottság tanácskozni fog a fedezetről, és akkor fog ismét a Ház határozata elé ez ügy kerülni. Hogy a praeliminált összeg nem nagyobb, annak oka kétségkívül a fedezet hiánya volt, mert hogy a hazában nemcsak 250 000 vagy 1 000 000 frtot lehet haszonnal invesztiálni és bizonyos tekintetben azonnal értékesíteni, arról kétség nincs, mert mindenütt nagy hiány mutatkozik.
Mellékesen emlékezetébe hozom t. Irányi képviselőtársamnak, hogy Franciaországban csakugyan roppant haladások történtek az utolsó 10 év alatt; de ne felejtse el t. barátom, hogy a népnevelési törvény, melynek alapján ezen haladások az utolsó 10 évben történtek, már 1834-ben szavaztatott meg, és éppen azért mondám egy alkalommal: igen jól tudom, és tudtam, hogy mindaz, amit teszek, hogy minden fáradozásaimnak eredményei a jelen pillanat alatt nem fognak látszani, hanem annak gyümölcsei talán 10 év múlva, vagy még később lesznek élvezhetők, s valamint Franciaországban csak 1850 után kezdették élvezni az 1834-i törvényt, úgy azon törvény, amely legközelebb itt alkottatott, áldásaiban, jótéteményeiben csak bizonyos évsor után lesz észrevehető; mert, amint mondám, az első, a legnagyobb akadálya a népnevelésnek nem a büdzsé hiányában, hanem a népnevelési eszközök hiányában keresendő, melyeket a népnevelésnél általában tapasztalhatunk.
Hogy Magyarországban a népnevelés ne oly mérvben fejlődjék, ahol Poroszországban áll, hanem oda, hol például Franciaországban áll, Magyarországnak jelenleg legalább 25-26 000 néptanítóra volna szüksége, és méltóztassanak körültekinteni, méltóztassanak figyelembe venni, hogy hány van azon 14-15 ezer tanító között, ki a jelen pillanatban valóban képesnek nevezhető, és méltóztassanak elhatározni, hogy lehetséges-e egy a célnak valóban megfelelő, valóban eredményes rendszert behozni.
Ismerem a t. Háznak lelkesedését a népnevelés iránt; tudom, hogy e Házban nincs senki, ki a népnevelés ügyét nem tartaná a haza legnagyobb, legégetőbb szükségének; meg vagyok győződve, hogy ha a népnevelést egyszerre magas fokra emelhetnék, vagy csak tetemesebben magasabbra, mint a mostani, egy perc alatt nem kímélnék a milliókat és készek volnának mindenre; de még emellett is lehetetlen lenne egy bizonyos idő lefolyása előtt a népnevelés ügyét egy bizonyos pontra fölemelni.
Van egy kiadás, ahol az, amit a t. Ház a büdzsében meg fog szavazni, azonnal hasznos eredményeket teremt, és ez azon kiadás, amely az iskolaépületekre fordíttatik.
Meghoztuk a törvényt, melynek értelmében minden szülő gyermekét tanköteles korában az iskolába küldeni tartozik. Véghetetlenül kevés Magyarországon azon hely, ahol a most létező iskolákba a tanköteles gyermekek száma beleférne, - mellőzve azt, hogy ezen iskolák bármily rosszak, valamint azt, hogy nem 150, hanem 80 gyermeket küldünk egy iskolába, még akkor is, mondom, kevés hely van, ahol a tanköteles tanulók kétharmada a helyiségekbe belefér. Így tehát, ami az iskolahelyiségeket illeti, itt minden, ami történik, az azonnal gyümölcsözni fog; egyébiránt bátor leszek e tekintetben is egy törvényjavaslatot terjeszteni a t. Ház elé, ha lehet, még ez ülésszak alatt - mondom, ha lehet, mert nem rajtam fog múlni, hanem attól függ, vajon a Háznak ideje lesz-e annak tárgyalására - egy törvényjavaslatot, melyben tervet fogok előadni, mely szerint az egyes községek épületeikről gondoskodván, az ország részéről csak az erre tett költségek biztosítása lesz szükséges. Mert az, hogy az állam építsen iskolákat az egész országban - méltóztassanak elhinni -, tökéletesen lehetetlen. Ez nemcsak a mi költségeinket merítené ki, de kimerítené más ország költségeit is két oknál fogva. Először: mert az iskolaépületnek, melyet az állam épít, másfélének kell lenni, mint azon épületnek, melyet valamely falu épít. A falu által fölállított iskolaépületeknél nem szükséges másra tekinteni, mint éppen a legszorosabb szükségletre, az állam által állított iskolaépületnek bizonyos külső dísszel kell bírniok. Az állam nem építhet úgy, mint egyes helység. Másodszor: az nem szenved kétséget, hogy ha gondoskodunk arról, hogy egyes községek olcsó kölcsönt kapjanak az iskolák építésére és azok, hozzájárulva munkáikkal segítnek minden módon, akkor az iskolák gyorsabban és sokkal olcsóbban is föl fognak állíttatni, mintha azok fölállítását az ország vállalná magára.
Ami t. képviselőtársamnak azon indítványát illeti, hogy a népnevelési költségekre nézve legyünk tekintettel egyes vidékekre, ez indítványt nem fogadhatnám el, mert méltóztassanak elhinni, a dolog természeténél fogva nem vidékekről lehet szó, hanem csak egyes helyiségről, és a dolgok természete úgy hozza magával, hogy mindenekelőtt azon helyiségekről kell gondoskodni, ahol iskolák nem léteznek; de egy különös vidéket jelölni ki a jelen pillanatban, azért nem tartom célszerűnek, mert egész Magyarországon nincs oly vidék, hol a népnevelés ügyében igen sokat ne kellene tenni, úgy hogy első időben tevékenységünket úgyszólván mindenütt ki kell terjesztenünk.
Éppen nem szükséges, hogy a tisztelt Ház azon okoknak megvizsgálására, melyekért én büdzsémbe ezen rovatot fölvettem, egy külön bizottságot nevezzen ki, amely előtt én azon magasabb politikai okokat fölfejtsem, melyekből az ide való angol nők zárdájában létező női tanítóképezdének fölsegélésére 4000 frtot vettem föl büdzsémbe.
Senki sincs inkább meggyőződve, mint én, hogy mindazon intézeteknek, melyeket az állam fönntart, Magyarországban felekezeti jellemök nem lehet. Én egyáltalában a felekezetiességnek elvét sem a Házban, sem máshol soha nem pártoltam. Én részemről szükségesnek tartom, hogy az ország részéről mentől több, nemcsak fi-, hanem főképp női praeparandia állíttassék föl, mert - az én meggyőződésem szerint - a női képezdék fölállítása talán még szükségesebb, mint a férfiaké. Szükségesebb azért, mert egy iskolamesternek alkalmazható egyéniséget könnyebben találhatnánk, vagy rövid idő alatt képezhetnénk olyanból is, ki az egész képezdei kurzuson nem ment keresztül; nőknél ellenben, ha azokat e téren használni akarjuk, okvetlen szükséges, hogy azok a rendes képezdei tanfolyamot elvégezzék.
Én tehát a nőképezdéket véghetlenül fontosaknak tartom; de éppen azért, mert fontosaknak tartom, azt hiszem, hogy sem az ország érdekében nem fekszik, és kétségkívül nem fekszik a t. Háznak szándékában sem, hogy egy létező intézet, amely nem is zárda, hanem egy Pesten létező és valóságos képezde, az egyetlen női praeparandia, mely itt az ország fővárosában létezik, ezen 4000 forintnak megtagadása miatt megszüntettessék.
Én akkor, mikor ezen 4000 frtot büdzsémbe fölvettem, nem felejtkeztem meg semmiről sem; de eszemben tartottam azt, hogy a t. Ház számtalanszor kimondta, hogy midőn a népnevelésnek érdekei forognak kérdésben, nem mereven az elvi kérdéseket, hanem mindenekelőtt a dolognak gyakorlati oldalát is szem előtt tartja; és meg vagyok győződve, hogy akkor, midőn arról van szó, hogy száz vagy majdnem száz nő Pest városában fölneveltessék és kiképeztessék, annyira, hogy habár csak felekezeti népiskolákban is, alkalmazhatók legyenek, a t. Ház e 4000 frtot megtagadni nem fogja.
Úgy látszik, t. képviselőtársam nem tudja, hogy amit lehetséges volt eddig ezen szükség pótlására tennem, megtettem a magam részéről azáltal, hogy Budán egy női tanítóképezde felállíttatott. Hogy azonban ez nem oly házban létezik, mely arra tulajdonképp alkalmatos volna, és hogy ennélfogva az intézet nem is lehet oly állapotban, milyenben annak lennie kell: annak oka az, mert a háznak fölépítése több időbe fog kerülni, én pedig az eddig is lefolyó két évet nem akartam eredménytelenül elveszteni, ennélfogva egy bérelt házba helyeztettem be a női képezdét, melyet t. képviselőtársam bármikor megnézhet.
Fölvilágosítással tartozom. A büdzsének 23. tétele alatt ez áll: "A pesti angol-hölgyek intézetének, valamint az ottani nő-tanképezdének fenntartására." Ez a 4000 frt olyan, hogy annak egy részéből csakugyan nyolc ösztöndíj fizettetik, és mint ilyen adatik a hölgy-intézetnek; a többi a nőtanító-képezde fenntartására fordíttatik. Ezért van tehát így felvéve, mert végre nyolc ösztöndíjra sok is volna 4000 frt. Minthogy tehát egy része oda fordíttatik, természetes, hogy a büdzsébe nem úgy vétetett föl, hogy az az ottani nőtanító-képezdének, hanem úgy, hogy az angol-hölgyek intézetének is adatik.
Csak egy szót kérek.
Azt említette fel Csernátony képviselőtársam, hogy ezen 4000 frtnak a büdzsébe való fölvétele ellentétben áll azon elvekkel, melyek az 1868. XXXVIII. t. cikkben foglaltatnak. Részemről azt hiszem, minden felekezeti iskola vagy felekezeti tanintézet nem tekintethetik másnak, mint magántanintézetnek; miután pedig az említett törvénynek 21. szakasza így szól: "A viszonyoknál fogva kiválóan szükséges és kitűnő magántanintézeteknek a kormány erkölcsi és anyagi támogatást nyújthat." Én azt hiszem, hogy ha ezen intézetnek addig, míg az szükségesnek találtatik, segély nyújtatik, legkevésbé sem jöhetünk összeütközésbe azon elvekkel, melyek az 1868-i törvényben foglaltatnak.
Köszönettel tartozom a t. képviselő úrnak, hogy e nagyfontosságú tárgyat itt a Házban szóba hozta, mert csakugyan, ha hazánkban a felnőtt személyek nevelésére s oktatására nem fogunk figyelmet fordítani, sokkal lassabban fogunk haladni a miveltségben, mint az nemcsak kívánatos, de szükséges is; és ezért én t. képviselőtársunknak indítványát, amennyiben abban általában csak a felnőttek oktatásának eszközlése céloztatik, elfogadom.
Egyébiránt én most is kénytelennek érzem magamat kinyilatkoztatni, hogy én részemről, főként a jelen pillanatban, ezen ügyet másként, mint társadalmi úton, elősegíteni nem tudom. Ha a minisztérium, a kormány kezében egy bizonyos összeg van azon meghagyással, hogy ily természetű társulatokat segélyezzen, amennyiben azok célszerűen működnek, teljes meggyőződésem szerint sokkal többet fogunk elérni, mintha ugyanazon összeget egyenesen, hivatalos úton akarnók alkalmazni. A Háznak egyik legcélszerűbb rendelkezése az volna, ha a kormánynak lehetővé tétetnék, hogy egyes, ily kulturális társulatokat elősegíteni, mind a gyermekek, mind a felnőttek nevelése érdekéből.
Egyébiránt azt hiszem, hogy ezen indítvány is akkor lesz legcélszerűbben tárgyalható, midőn majd az illető póthitelt fogom kérni.
Úgy látszik, hogy a t. képviselő úr engem félreértett. Én hálámat fejeztem ki aziránt, hogy képviselőtársunk e nagyfontosságú ügyet itt szóba hozta; miután azonban ma indítvány tétetett és elfogadtatott, hogy mindazon költségek, melyek a népnevelés előmozdítására jelenleg haszonnal fordíthatók, a Ház által később póthitel útján meg fognak szavaztatni; és miután e költségek közé tartozik kétségkívül a felnőttek nevelése is, azt hiszem, hogy erre nézve most itt nem határozhatunk; hanem, bár az indítványt, mint már ismételtem, szívesen elfogadom, annak gyakorlati kiviteléről akkor szóljunk, midőn az összes népnevelés más lehetséges haladásáról meggyőződni fognak.
Ha a múlt évi határozat ismételtetik, nekem ez ellen kifogásom nincs, miután annak, hogy a határozat nem teljesíttetett, fő oka azon nehézség, mellyel egy ilyféle határozat teljesítése jár, főképpen oly helyen; hol különböző természetű alapítványok vannak összeállítva az intézetnek fönntartására. Ide tartozik a bátaszéki uradalom, mely a magyar fundációt képezi; ide a zweteli apátság Ausztriában s egypár más egyházi javadalom szintén Ausztriában; ide tartoznak a Lajtán túli részről több magánalapítványok, ide szintén több magyarországi magánalapítványok is, milyenek például a gr. Csáky Petronelláé. Mindezen alapítványok jogi természetét megállapítani és egyáltalán az intézetnek mimódoni átalakítását vagy föloszlatását eszközölni nem oly könnyű ügy, melyet azonnal egypár hó alatt teljesíteni lehetne. Hogy a legégetőbb szükségnek meg legyen felelve, gondoskodtam és intézkedtem aziránt, hogy amennyiben magyar ifjak neveltetnek a Teréziánumban, a gimnáziumi oktatás alatt a magyar nyelv, a magyar történelem és a magyar földrajz kimerítőleg taníttassék, nem úgy, mint az elmúlt időkben taníttatott, hanem, mint a magyar gimnáziumokban, kötelezett tantárgyként; azonkívül intézkedtem aziránt is, hogy a Teréziánum azon magyar növendékei, kik a jogi pályáig feljutottak, az utolsó két jogi évet ne Bécsben töltsék, hanem itt Pesten, és e két esztendő alatt ellátásukat mint stipendiumokat kapják meg, hogy itt folytathassák tanulmányaikat.
Ez volt, mit eddig legszükségesebb intézkedésképp tehettem.
T. képviselőtársunk azt kérdi, miért soroltatnak itt elő azon egyes pontozatok, melyekből a 22 650 frt összeg alakul, mely pótlékul fizettetik. Erdélyországban egymás után következő több fejedelem részint a tizedekből, részint más fiskális jövedelmekből, egyes felekezeti intézetek számára alapítványokat tett, s ezen alapítványok a Leopoldi diploma által olyanokul ismertettek el, melyeken változás többé nem történhetik. Ilyféle alapítványt tett Mária Terézia is, midőn tudniillik a Teréziánumot alapítá: először 7500 köböl életet adományozott, valamint a házassági díjakból, sorsjátékokból, tartományi alapítványokból, továbbá 2000 köböl életváltság díjából is tétettek alapítványok. Így alakult ezen alapítvány, melynek egyébiránt nagy részét mágnások is adták össze, úgy-hogy ezen valóságos alapítvány, éppoly alapítvány, mint az erdélyi alapítványok nagy része. Hogy ez szász tulajdon lett volna valaha, arról szó nem lehet, mert ehhez a szász nemzet éppen legkevesebbet adott. Ezen alapítványok közt, amennyire én tudom, alig fog valami előfordulni, ami szászoktól eredne. Ez is azon esetek közé tartozik tehát, melyekben, mielőtt valamit határozni lehetne, előbb s mindenekelőtt e jogviszonyokat kell tökéletesen tisztába hozni, ami itt annyival inkább szükséges, mert ez tisztán felekezeti intézet lévén, mint olyan, csak a jogviszonyok által határozható meg: vajon úgy szervezhető-e, hogy az minden felekezetnek egyaránt szolgáljon. Amit tenni lehetett, azt ott is megtettem, s ez abban áll, hogy meggyőződvén arról, hogy a növendékek majdnem kizárólag székely fiúk, annyira, hogy az egész intézetben mindössze két gyermeket találtam, ki nem tud magyarul, s hogy mindössze hat vagy hét fiatal gyermek van, ki jobban tud németül, mint magyarul, a többi nagy részben székelyekből került oda. Én azonnal a német nyelv helyett, mely ez intézetben az oktatás nyelve volt, a magyar nyelvet hoztam be. Egyébiránt azt mondhatom a t. Háznak, hogy ezen intézet a maga körében valóban igen nagyon jótékony, mert mintegy háromszáz árva gyermeket tart el úgy, hogy ezen intézeten valamit mozgatni addig, míg helyébe - éspedig rögtön - más intézetet nem állíthatunk föl, általában a lehető legveszélyesebb dolognak tartom, mivel ezáltal többszáz szegény gyermek nevelése lenne veszélyeztetve. Kérem tehát a t. Házat, ne méltóztassék ezen egyelőre változást tenni.
Ami először is képviselőtársunk indítványát és nézetét illeti, hogy a múzeumnak különböző dublettei eladás által értékesíttessenek, részemről nem tartom célirányosnak. Nézetem szerint a múzeum készletéből csak olyak adhatók el, melyek sehol és semmi tudományos intézetben nem használhatók. Azon dubletteket, melyeket máshol sehol nem találhatni, sokkal inkább értékesíthetni azáltal, ha azokat más magyarországi intézetek kapják meg; ha az országnak ezen tudományos kincsét más hazai intézeteknek elküldheti, ezáltal sokkal nagyobb hasznot teendünk az ügynek, mintha egy párszáz forintot kapnánk ezen dublettekért. Értem a valódi dubletteket, mert sok olyan is tartatik dublettnek, ami nem az.
Ami az Eszterházy-féle képtárt illeti, erre nézve lesz szerencsém némi fölvilágosítást adni. Kétséget nem szenved, hogy az ország érdekében fekszik, hogy ezen képgyűjteményt, mely már együtt van, és itt az országban tartatik, és az ország által használtatik, ne vigyék a külföldre. Érdekünkben fekszik tehát, hogy ezen képtár az országnak megszereztessék; de abból nem következik az, hogy az ország az Eszterházy-képtárt meg fogja venni minden áron. Abból nem következik semmi más, mint hogy az ország nem kímélve az áldozatot, ezen képtárért meg fogja adni azt, amit ér. Hogy tehát e tekintetben a törvényhozás elé tervvel léphessünk és ajánlatot tehessünk, első szükség az volt, hogy a képtárt megbecsültessük. A képtárt megbecsültettük különböző egyéniségek által, kik azt mind körülbelől egyenlő magasságra becsülték, és én még ezzel sem elégedvén meg, a Louvre egyik becslőjét hozattam ide, ki minden egyes képet külön katalogizált, és így az egész képtár becsét meghatározta. Ezen becslésért, mellesleg mondva, fizettem 4000 frankot, és ezen összeg azok közé fog tartozni, melyekre nézve a t. Háztól póthitelt fogok kérni, mert ezen kiadás az én büdzsémet terheli. Méltóztassanak tehát meggyőződve lenni, hogy mi e tekintetben nem mulasztottunk el semmit; de kötelességünknek tartjuk a képtárért csak azt adni meg, amit ér, de nem többet.
Mi azt illeti, hogy ha az országban művészi kincsek vannak, azok az országnak csak akkor gyümölcsözhetnek valóban, ha rajz- és szobrászati iskolákról gondoskodunk: ez annyira az én meggyőződésem is, hogy már jelenleg négy fiatal embert küldöttem ki Németország legkitűnőbb intézeteibe azon célból, hogy azután itt mint rajzmesterek alkalmaztassanak; mert meggyőződésem szerint én a jó, tökéletes és a célnak megfelelő rajz- és mintaiskolákat sokkal fontosabbnak tartom, mint az úgynevezett művészeti akadémiák fölállítását. Az úgynevezett művészeti akadémiák külsőleg imponálnak ugyan, de eltekintve attól, miután a régiségi kincseket a külföld előlünk elragadta, mi a legnagyobb áldozatokkal sem lennénk képesek oly művészeti akadémiát fölállítani, amilyen például Párizsban vagy Rómában létezik. Ha mi itt jó rajz- és mintaiskolát állítunk föl és hozzá ösztöndíjakat alapítunk azok számára, kik magukat a rajziskolában kiképezték, és valódi tehetség jeleit adták; ösztöndíjakat azon célból, hogy valamely létező külföldi akadémiára mehessenek: ezáltal sokkal sebesebben és célirányosabban fogunk haladni, mint egy akadémia fölállítása által.
Csalódik t. képviselőtársam. Én az egyetemi költségeknél egyes tételek emelését voltam bátor indítványba hozni, ami meg is szavaztatott. Azon idő közt azonban, melyben én ezt indítványoztam és a mostani idő közt kelt a Háznak azon határozata, mely Tisza Kálmán képviselő úr indítványára hozatott. Fölfogásom szerint első kötelességem magamat ezen határozathoz tartani. Ha tehát akkor, midőn az egyetemi költségek egyes tételeit emelni kívántam, szabályszerűleg jártam el, mert azt tettem, ami az előbbi büdzsénél már történt, fölfogásom szerint most ismét szabályszerűleg jártam el, amidőn a Házat figyelmessé tettem imént hozott határozatára. A különbség az előbbi és mostani eljárásom közt csakis a Ház határozatában leli indokát.
Az indítványból is, de főképpen képviselőtársunk előadásából azt látom, hogy büdzsémet nemigen méltatta figyelmére, miután azt méltóztatott mondani, hogy a büdzsémben előforduló tételek közt 18-20-ad rész specifikus magyar célokra, sajátlag magyar érdekekre van szánva.
De én, bármennyire gondolkoztam ezen, nem tudok oly tételt találni, mely Magyarország minden lakosa érdekében, bármily nemzetiségű legyen az, vagyis éljen bármely nyelvvel, egyiránt meg ne felelne. Ott van mindenekelőtt a Nemzeti Múzeum. Miből áll a múzeum? Régiségtárból, könyvtárból, természettudományi gyűjteményből és képtárból.
Furcsa volna azt állítani, hogy az nem éppúgy érdekli a hazának román lakóit, mint a magyarokat. Aki azt állítja, meggyőződésem szerint, oly valamit állít, amit tagadok, mert sértő a román nemzetre nézve, minthogy más szavakkal azt állítaná, hogy ahhoz, ami speciális művelődési cél, habár egész Magyarországot illeti, a románoknak nincs köze. Az ily állítás ellen ellentmondok. Ez a múzeumra vonatkozólag.
Következik az Erdélyi Múzeum. Mi foglaltatik az Erdélyi Múzeumban? Ismét ugyanazon tárgyak; és miután román ajkú polgártársaink nem ismernek más történelmi múltat, mint a miénket, miután egy évezred óta együtt élünk, miután e haza éppen úgy az ő hazájok, mint a miénk: szeretném tudni, hogy a Magyarországban talált régiségek vagy Magyarországban található természeti kincsek miért érdekelnék kevésbé azon honfiainkat, akik románul beszélnek, mint azt, aki magyarul beszél? Mert a t. képviselő úr nem fog nekem a büdzsében egyetlenegy tételt sem mutatni, amely sajátlag magyar érdekű lenne. Előfordul itt a meteorológiai intézet. Soha nem hallottam, hogy a kegyes ég a magyarnak és románnak különböző időt adott volna; hogy ne essék ugyanakkor a románnak, mikor a magyarnak esik.
Itt van a magyar akadémiának könyvtára. Méltóztassék minket szerencséltetni e könyvtárban, s méltóztassék végigmenni a könyvtáron: vajon csak magyar könyvekből áll-e az? Vajon lehet-e azt mondani oly könyvtárról, amely mindenkinek nyitva áll, amelyet mindenki, ki itt az ország fővárosában tartózkodik s tudománnyal foglalkozik, egyiránt használhat, melynek nagyobb része nem magyar, hanem más nyelven írott könyvekből áll; ha a román könyvek száma csekélyebb, mint a francia vagy angol könyvek, annak az oka csak a román irodalom, és nem azok, kik ezen könyvtárt összeszerezték; - vajon lehet-e azt mondani egy oly könyvtárról, hogy az sajátlag magyar könyvtár? Én tehát ellentmondok t. képviselőtársunk ezen állításának, s azt mondom, hogy ezen tételek, amint itt foglaltatnak, az elsőtől az utolsóig egyáltalán nem nemzetiségi, nem nyelvi célúak, hanem tisztán általános tudományú célúak.
Mindazt, ami tisztán a nyelv miveléséhez tartozik, ami tehát sajátlag e haza magyar, szláv, román vagy német nemzetiségű polgárainak különleges érdeke lehetne, azt hagyjuk az egyes nemzetiségekre. - Itt nem foglaltatnak más tételek, mint olyanok, melyek a haza minden nemzetiségét egyiránt érdeklik.
Én részemről igen célszerűnek tartom magam is, hogy a kormánynak bizonyos összegek rendelkezésére álljanak tudományos intézetek fölsegélyezésére; az indítvány azon kitétele azután magától értődik, hogy ez nemzetiségi tekintet nélkül történjék, mert mihelyt egyszer ki van mondva, hogy az összeg tudományos társulatok vagy egyesületek fölsegélyezésére szolgáljon, már magában ki van mondva az is, hogy közönyös: bármely nyelven működnek azok, csak tudományos értékűek legyenek.
Néhány megjegyzést kell tennem. Jókai képviselő úr indítványában általában oly dolgokról van szó, amelyeket illetőleg, kisebb vagy nagyobb mértékben, mindnyájan egy véleményben vagyunk, és kell, hogy egy véleményben legyünk. Mindnyájunknak óhajtanunk kell, hogy a tudomány és mivelődés, főképp pedig a tudomány mentől tágabb körökben és mentől gyorsabban terjedjen az országban. Mindent lehet centralizálni, a tudományt nem; a tudomány egyáltalában csak akkor haladhat, ha azt nemcsak kitűnő emberek, hanem különböző helyeken mivelik.
Ez oka például azon nagy különbségnek, mely Német- és Franciaország közt létezik. Miért termel Németország e részben aránylag sokkal többet, mint Franciaország, ámbár Franciaországnak igen jeles tudósai vannak? Azért, mert Franciaországban a tudomány centralizálva, Németországban pedig általában el van terjedve.
Ha mi a tudomány fölvirágzását akarjuk, nekünk azt kell óhajtanunk, hogy a tudomány különböző ágaival, az ország különböző részeiben mentől több egyén, mentől több társulat foglalkozzék.
Midőn tehát Jókai képviselő úr indítványa úgy van fölállítva, amint én azt értettem, hogy a kormánynak bizonyos összeg rendelkezése alá adatik tudományos társulatoknak elősegítésére: én azt hiszem, ezen indítványt, amennyiben pénz-nehézséget nem okoz, két kézzel elfogadhatjuk. Midőn általában a tudományos társulatról van szó, már annak természeténél fogva ki van mondva, hogy itt a fődolog a tudomány; hogy a tudomány azután magyar, német vagy román nyelven műveltetik-e, az tökéletesen mindegy; az egyik vidéken a tudományosan működő társulatnak fő nyelve lesz a szláv, a másiké lesz német, a harmadiké lesz román, de azért ezen különböző nyelveken művelt tudománnyal gazdagodni fog az összes tudományosság kincse.
Ily értelemben véve tehát, én az indítványt örömmel elfogadom.
T. képviselőtársam tökéletesen félreértvén előadásomat, kénytelen vagyok azt helyreigazítani.
Jókai indítványa nem foglal magában mást, mint azt, hogy a tudományos intézetek és társulatok támogattassanak. Arra én azt mondám, hogy miután minden ily társulatoknál a fő dolog a tudomány, a nyelv pedig csak az eszköz: minden tekintet nélkül a nyelvre, az ilyféle társulatok és intézetek támogattatni fognak, és ezáltal egyáltalában nem jövünk ellentétbe határozatunkkal. Teljes meggyőződésem szerint a tudomány lévén a fő dolog, a nyelv nem más, mint eszköz.
Kétségen kívül a műemlékeknek nemcsak leírása, hanem bizonyos pontig fönntartása is mintegy kötelességét képezi az országnak. Kettős kötelesség az. Először kötelessége maga iránt, hogy múltjának emlékeit fönntartsa, másodszor kötelesség az általános tudományosság érdekében, mert minden mivelt nép a maga körében tudományos missziót teljesít, és a maga határai közt az általános tudományt segíti elő azáltal, hogy azon tudományos anyagokat, melyek határai közt találtatnak, maga dolgozza föl, és maga teszi ezáltal lehetővé az általános tudománynak, hogy az egyes országokban létező részeket az összes elveknek és tudományos igazságok föltalálásának eszközeiül fölhasználhassa, és így kétségen kívül a tudományos emlékek bírása és fönntartása a törvényhozásnak egy igen fontos teendőjét képezi.
Én azonban azt hiszem, t. Ház, hogy e tekintetben célszerűen csak úgy járhatunk el, ha a történelmi és műemlékek fönntartásának módozatáról egy külön törvényt alkotunk. Törvény alkotása nélkül, melyben egy bizonyos organizmus állíttatik föl azokra nézve, kik ezen műemlékekre felügyelnek, s melyben egyszersmind bizonyos kötelességek jelöltetnek ki azokra nézve, kiknek határában ily műemlékek találtatnak, következetesen és sikerrel előhaladni nem lehet.
Én tehát részemről e tekintetben is bátor leszek a t. Háznak a műemlékek fönntartásáról és leírásáról kimerítő törvényjavaslatot benyújtani, és ennélfogva azt hiszem, hogy ezen igen fontos ügy tárgyalását akkorra lehetne talán halasztani.
Most éppen azért tettem ki e célra aránylag oly kis összeget, mert célszerűen az egész dolgot 16 vagy 20 ezer frttal sem lehetne elintézni mindaddig, míg azon felügyelő-közegről nem gondoskodunk, és míg a törvényhozás bizonyos alapelveket nem tett le, melyeket föntebb jelezni szerencsém volt.
Mi a régészetet művelő szemináriumot illeti: ez ismét oly kérdés, mely véghetlen fontossággal bír, és mely szintén nem mellékesen, hanem egy külön, az egyetemmel összekötendő szemináriummal lesz megállapítandó.
I. Az időszaki sajtó szövétnek, melynek néha gyújtani kell, de melynek rendes feladata az marad, hogy világítson; így fogtuk fel legalább mi hivatásunkat, s a Pesti Hírlap fő kötelességét abban találta s fogja keresni mindig, hogy a közvéleményt azon kérdések megoldására előkészítse, melyeket veszély nélkül elhalaszthatóknak nem tartunk többé.
Egyik legfőbb, sőt felfogásunk szerint az első helyet foglalja el e kérdések között a közoktatás tárgya. Ideje, hogy figyelmünket arra irányozzuk, annyival inkább, mert utolsó országgyűlésünk ugyan már foglalkozott vele, de annyi teendőink között e legfontosabb ügy háttérbe szoríttatott, legkitűnőbb férfiaink között nem hibáznak olyanok, kik a népoktatási tárgyat legközelebbi jövőnk teendői közé nem sorozzák.
Újabb időben, hol a politika mezején a skolasztika egy új neme kezdődött, s tisztán elméleti kérdések felett hosszú szóviták folytattatnak, melyeknek semmi képzelhető eredménye nem lehet, azon kérdés is sok komoly tanácskozásra adott alkalmat: az anyagi vagy szellemi érdekek igényelnek-e a törvényhozás részéről több pártolást. Voltak s vannak, kik az elsőbbséget az anyagi érdekeknek, valamint olyanok is, kik a szellemieknek tulajdonítják; s az elsők a népiskolák ügyét oly valaminek szokták tekinteni, mi nálunk mindaddig nem lehet napirenden, míg anyagi érdekeink tekintetében annyira hátra vagyunk. E nézet azon meggyőződésből veszi eredetét, hogy a szellemi érdekek pártolása az anyagi érdekeket háttérbe szorítja, holott éppen ellenkezőleg, a józan ész s tapasztalás egyiránt arra intenek: miként az anyagi érdekek kifejlődése lehetetlen, ha csak vele egyszersmind a szellemi érdekek nem fejlesztetnek ki.
"Gyárokat akarunk - így szólnak az anyagi érdekek emberei - jó közlekedési eszközöket, élénk kereskedést, szóval anyagi jólétet, az iskolák majd maguktól jőnek, ne hagyjuk elvonni figyelmünket a népnevelés ügye által, mely magában jó lehet, de még nincs idején." De ugyan meggondolták-e ezen urak, mit beszélnek? Ha azon okokat keressük, melyek miatt anyagi kifejlődés tekintetében annyira hátra vagyunk, kétségkívül számos olyat fogunk találni, mely az iskolaüggyel semmi összeköttetésben nincs. Jelen vámviszonyaink mellett gyár s kereskedés nem létezhetik, az anyagi jólét kifejlődése lehetetlen, míg e haza összes földje s lakói egy kiváltságos osztály rendelkezése alatt állandanak; de nézzük közelebbről a dolgokat, s meg fogunk győződni, miként hátramaradásunk minden okai könnyebben mozdíttathatnak el, mint azon egyik legfőbb ok, melyet legritkábban említünk, s mely kétségenkívül népünk csekély értelmi kifejlődésében kereshető.
A törvény sokat tehet az ipar és kereskedés minden ágainak kifejlődésére, de bármiként gondoskodjék is a törvényhozó, hogy a vámszabályok a lehetőségig kedvezően alkottassanak, ez egymaga ipart teremteni nem fog; szükség, hogy a nép az ipar űzésére képes legyen, s ez csak akkor remélhető, ha az értelmi míveltség egy bizonyos fokán áll. Az iparnak fő eszköze az ember, nem anyagi ereje, mely napjainkban erőművek által pótoltatik, hanem értelmi tehetségei által. Ha gyárokat akarunk, az, hogy Angliából gőzmozdonyokat hozunk be, még nem elég, nekünk értelmes munkásokra van szükségünk, s népnevelésünk jelen rendszere szerint miként számoljunk ilyenekre?
Talán paradoxonnak látszik, de mi úgy vagyunk meggyőződve, miként anyagi érdekeink előmozdítására a népoktatásnál biztosabb eszközünk nincs. Minden nemzet egyes emberekből áll, s így egy nemzetnél nem lehet oly rendszert követni, melyet minden egyes embernél károsnak tartanánk; s nem hallottuk soha, hogy valaki gyermekének anyagi jóléte biztosítását abban kereste volna, hogy semmire nem taníttatá.
Figyelmessé akartuk tenni olvasóinkat azon befolyásra, melyet az iskolaügy anyagi érdekeink kifejlődésére gyakorolhat, s hogy mennyire ferde azok felfogása, kik azáltal, ha népiskoláinkra több gond fordíttatik, anyagi haladásunkat veszélyeztetve gondolják. Hogy azonban e tárgy egész fontossága kitűnjék, szükség azon összeköttetésre is fordítani figyelmünket, melyben a népek alkotmányos állása míveltségük fokával áll.
Korunk az alkotmányosság kora. Mi erősen meg vagyunk győződve, hogy azon eszmék, melyek szerint Anglia s Franciaország kormányoztatnak, később-előbb el fognak fogadtatni mindazon nemzetek által, melyekre európai míveltségünk terjed, de a pillanat, melyben ez történni fog, vagy jobban mondva, melyben ezen eszmék elfogadása a nemzetek jólétét elősegítheti, egészen míveltségöktől függ. Míveltség nélkül a legszebb alkotmány holt betűnél egyéb soha nem lesz, s a legszabadabb elvek szerint szerkesztett charták csak arról tesznek bizonyságot, hogy ismét egy nép szedette rá magát szép szavakkal. A zsarnoknak s arisztokráciáknak hatalma csak a nép tudatlanságán fekszik, míg ezt nem orvosolhatjuk, az uralkodó személyek változhatnak, de szabaddá a nép azért nem lesz, mint a testi, úgy a lelki vaknak vezetőre van szüksége, ha ettől megvált, tüstint másért rimánkodik.
"Népeket szabaddá tenni szép s nagyszerű dolog" - így szólt Rousseau a lengyel alkotmányról írt értekezésében, melynek olvasását minden magyar politikusnak ajánljuk -, "de nehéz, s hozzá vigyázatlanul fogni nem szabad; a szolgát, kit felszabadítunk, mívelni kell, hogy a szabadság élvezetére s megtartására képessé váljék". Mit Rousseau Lengyelországról mond, az való sok tekintetben a föld minden népeinél, s bátran kimondjuk meggyőződésünket, hogy minden, mit politikai jogok kiterjesztésére tenni fogunk, szükséges ugyan, de magában még nem fog kielégítő lenni, ha azon törvényes rendelkezésekkel, melyek a nép felszabadítását célozzák, olyanokat is nem kötünk össze, melyek által a nép míveltségének emelése eszközöltetik, ha egyszóval a nép szabadságát csak törvénykönyvünkben mondjuk ki, és célszerű közoktatásról nem gondoskodunk; az összes emberi történetek azt bizonyítván, hogy a szabadság csak akkor állandó, ha az egyes nép míveltsége állapotával irányban áll.
Kik ezen talán kételkednének, azokat csak saját hazánk tapasztalásaira figyelmeztetjük. Az úri tartozások megváltása a törvény által a jobbágyoknak megengedtetett, s ugyan, ha ezen oly üdvös törvény hatását tekintjük, nem látjuk-e, miként az jobbágyaink míveltségével egyenes arányban áll. Nagyobb községek, hol a míveltség aránylag nagyobb, megváltották magokat, jobbágyainknak azon része, mely a míveltség alantabb fokán áll, kétségeskedik az iránt, vajon jobb lesz-e sorsa, ha magát megváltja? Ha ennél még világosabb példa kell, fordítsuk figyelmünket nemességünk azon részére, mely közönségesen korteseknek neveztetik. A nemesség nagy politikus jogokat élvez, nemcsak választván, hanem minden tanácskozásokban is egyenes részt vehetvén minden nemes, nagyobb mértékben élvezi a politikai szabadságot, mint más alkotmányos országok aktív polgárai, s mégis e jogok élvezete, mely újabb időkben, mióta a megvesztegetési aljas eszköz nálunk is divatba jött, alkotmányos létünkre sokszor veszélyesnek tartatott, volt-e csak azoknak is hasznára, kik vele az alkotmány által felruháztattak? - A kisebb nemesség már számánál fogva az egyes megyékben túlnyomó befolyást gyakorol, s ugyan önérdekeinek védelmére, önjogainak feltartására él-e befolyásával? Ha megyéink elrendezését tekintjük, úgy látszik, a dolgok természete azt hozná magával, hogy a szegényebb nemesek ügyeire fordíttassék legtöbb gond, s a tisztviselők azok közül választassanak, kik a kisebb nemesség bizodalmát bírják, mégis a tapasztalás éppen ellenkezőt bizonyít, világos tanúságul, hogy a politikai jogok magokban senkit nem boldogítanak, habár kétségtelen, hogy a politikai jogok gyakorlata maga a legszükségesebb az alkotmányos növelésre.
A világ minden zsarnokai érzik a szoros összeköttetést, mely a míveltség és szabadság között létezik. Elbutítani a népet: ez volt a zsarnokság leghatalmasabb eszköze legrégibb időktől - mostanig, hol, mint tudva van Amerika némely közállományairól, a rabszolgák oktatása büntetés alatt tiltatik; felvilágosítani a népet: ez a szabadság legerősebb fegyvere. A legdicsőbb forradalom alkotmányok alapítására nem oly biztos eszköz, mint az, melyet jól rendezett népművelési eszközök nyújtanak. Ez eszközök közül egyik igen lényeges az iskolarendszer. Erre fogjuk fordítani a közönség figyelmét.
Mindazon okok közt, melyek a politika mezején uralkodó tévtanok kútforrásai, legkárosabb következményekhez vezet a dolgok hibás elnevezése. A tárgy, melyről szólni akarunk, erről bő bizonyságot tesz. Hogy az oktatás s nevelés két különböző dolog, azt úgy hisszük, napjainkban mindenki éppúgy tudja, mint azt, hogy minden iskola kitűnőleg csak oktatási intézetnek tekinthető; mégis a tapasztalás azt mutatja, miként valahányszor népiskolákról akarunk szólani, mindig a népnevelésről beszélünk. S éppen a fogalmak ezen összezavarása az ok, minélfogva ez oly fontos tárgy sokaknál annyi közömbösségre, sőt ellenszegülésre talál, s miszerint maga a törvényhozó, tévedésbe hozatva a név által, törvényeinek elérhetetlen célokat tűz ki.
Vegyük például a múlt országgyűlés alatt a népnevelés tárgyában készült kerületi választmány munkálatát. Az egész munkálat, mint első tekintetre mindenki láthatja, a népiskolákról szól, s mégis, olvassuk első szakaszát, benne e szavakat fogjuk találni: "a népnevelésnek oda kell irányoztatnia, hogy általa a növendék, mint ember, honpolgár és alattvaló, kellően kiképeztessék", azaz az egész munkálat világos ellentétben áll annak első szakaszával, miután mi nem hisszük, hogy az optimisták legnagyobbika komolyan hinné, miként képzelhető oly elemi iskolai rendszer, mely mellett a növendék, mint ember, honpolgár és alattvaló kellően kiképeztethessék. Már ha semmi a törvényhozónak tekintélyét nem csonkíthatja inkább, mintha oly célokat vall be, melyeknek elérésére alkalmas eszközöket nem talál: nem volna-e célszerű ez okoknál fogva, ha a népnevelés címe a népoktatás szerényebben hangzó, de valóbb címével cseréltetnék fel? - Még sokkal világosabban kitűnik ez, ha meggondoljuk, miként a népiskolák ügye csak egyedül azáltal vált pártkérdéssé, mert a népoktatás s nevelés eszméi összezavartattak, s hogy nagyrészint éppen azért történik oly kevés a népiskolák körül, mert e kérdés mindig mint pártkérdés tárgyaltatik.
A népiskoláknak bizonyosan nem az a feladata, hogy a bennök tanított gyermekek bizonyos politikai párt nézetei elfogadására neveltessenek. Ezt meg fogja engedni mindenki; sőt ha valaki a népiskolát ily célra akarná is használni, jelen viszonyaink között, hol a nevelés nagyrészint a család köréhez tartozik, minden fáradsága sikertelennek fog mutatkozni. Arra, hogy a közállomány polgárait bizonyos politikai elvek szerint neveltesse, szükséges volna, hogy a nevelés kizárólag a közállomány kezeiben maradjon, s oly viszonyok, minőket Spártában találunk, századunkban képzelhetetlenek. Miután azonban minden pártnak szokása, hogy elleneinél sokkal több rosszakaratot s hatalmat tesz föl, mint mellyel azok bírnak: mi természetesebb, mint hogy a népiskolák ügye népnevelési ügynek neveztetvén, minden párt azon intézetet, melytől állítólag a polgárok politikai kiképeztetése is függ, saját hatalmába keríteni vagy legalább azon iparkodott, hogy az elleneinek befolyása alá ne jöjjön, minek közönséges következménye, hogy az egész ügy csupa pártküzdelmek miatt inkább elhagyatik, s a falusi gyermekek, nehogy arisztokratikus vagy demokratikus vagy abszolutisztikus elvek szerint tanuljanak olvasni, inkább régi tudatlanságukban hagyatnak.
A népoktatás nem tartozik azon tárgyak közé, melyek már természetük szerint pártkérdésekké válnak, sőt nincs talán ügy, mely annyira a pártküzdelmeken kívül állna, mint éppen ez; de szükséges, hogy a népoktatás eszméje a népnevelésétől elkülönöztessék, s ez mindaddig történni nem fog, míg elemi iskoláinkat népnevelési intézeteknek fogjuk nevezni, s nekik éppen e névnél fogva nagyobb politikai fontosságot tulajdonítani, mint mivel azok bírnak.
"Ne eresszük ki a népnevelést kezeinkből!" így szólnak sokan s helyesen. Senki sem osztja e nézetet inkább, mint mi: ha azonban valaki azt hiszi, hogy a népnevelés kizárólag vagy csak nagyobb részben is a falusi iskoláktól függ, az vagy arról, mit nevelés alatt érteni kell, vagy arról nincs magával tisztában, mit eszközölhet bár a legjobb iskola is.
Gondoljanak vissza olvasóink saját ifjúságukra; vajon az, hogy tizenkét vagy tizennégy évig oly professzorok tanítványai voltak, kiket senki szabadelvűségről nem vádolt, volt-e befolyással saját politikai nézeteikre, s ha nem: lehet-e föltenni, hogy a néptanítás, mely annyival rövidebb időre s annyival kevesebb tárgyakra terjed, e tekintetben nagyobb befolyása leend?
"A népet könnyebben ámíthatni" - így szólnak néhányan, s bizonyos tekintetben igazuk lehet, ámbár a népnek előttünk, úgynevezett mívelt osztályok előtt, azon előnye van, hogy nem akarja magát elámíttatni; azonban, ha föltesszük, hogy egyes népoktató nagy fáradsággal egy falu iskolagyermekeit oly módon tudná is tanítani, hogy azok mind, elsőtől utósóig, vagy mint republikánusok, vagy mint az abszolutizmus barátai kerülnének ki kezei közül: mi következik ebből? Minden elfogulatlan olvasó meg fogja vallani, miként ezt már csak egy esetben is föltenni nem csekély dolog, miután az iskolamester, ki gyermekeit olvasni, írni s számolni tanítja, vajmi csekély idővel s eszközökkel bír, hogy őket akár Hobbes, akár Rousseau politikus elveinek helyességéről meggyőzze; de amint mondtuk, tegyük fel, hogy ez egyes esetben történhetik: vajon ki elég képtelen azt hinni, hogy ezen eset sokszor fordulhat elő. Arra, hogy az iskolamester tanítványaira oly hatást gyakorolhasson, részéről kitűnő észbeli tulajdonokat s míveltséget s ezenkívül azt kell föltennünk, hogy egész életét kizárólag csak hivatása ezen oldalának, azaz annak fogja szentelni, hogy az ő falujának gyerekei szabad vagy szolgalelkűek legyenek; márpedig ha csak iskolamestereink számát s fizetését tekintjük is, nem szükség bizonyítani, miként ezt azoknak nagyobb számáról föltenni csakugyan a legóriásibb politikus ábránd, mely valaha embernek eszébe jutott. Az iskolamester hatása, a legjobb iskolai rendszer mellett is, közönséges esetekben az oktatásnál továbbra nem terjed; s csak erről győződjünk meg egyszer, s azon nehézségeknek, melyek a népiskolák behozásának eddig útjában álltak, nagyobb része elmozdíttatott. Ha az iskolaügy nem mint pártkérdés tekintetik, a befolyás, mely annak elintézésére nézve egyrészről az országot, a másikról a helyhatóságot, azaz a községet illeti, igen könnyen határoztathatik meg, senki sem lévén, ki akár az ország felügyelési jogát, akár az egyes helyhatóságnak befolyását más, mint pártnézetekből tagadhatná.
Fogjuk össze röviden a mondottakat. A népiskolák a népnevelésnek csak igen kis részben lehetnek eszközei, céljuknak azt, hogy bennük a növendék mint ember, honpolgár és alattvaló kellően kiképeztessék, kitűzni nem lehet, egyedüli feladatuk a nép oktatása. Ez az, mit soha szemünk elől veszítenünk nem szabad, s miről azért szóltunk oly hosszasan, mert ha e különbségről megfeledkezünk, az összeütközések, melyeket az iskolaügy iránt az egyház s közállomány között annyi helyen találunk, majdnem kikerülhetetlenek. Miről külön számban. -
Minden haladás nehézségekkel jár. Ha a létező viszonyok fenntartása senkinek nem állna is érdekében - s tudja mindenki, hogy ez a legritkább esetek közé tartozik, s hibás törvények vagy megrögzött visszaélések mindig önző haszon kútforrásainak tekintetnek -, maga a megszokás hatalma is nehéz akadályokat gördít minden újítás elébe; s ezen, a megszokás és maga a dolgok természetéből fejlődő nehézségeken kívül mennyit nem találunk, melynek egyedüli forrása előítéleteinkben fekszik, melyek nem a dolgok természetéből, hanem csak azon hibás fogalmakból fejlődnek, miket velök összeköténk. - Mint várak, úgy minden hibás institució, minden közéletünkben létező kártékony viszony a külerősségeknek egész koszorújával vétetik körül, s mielőtt a falakhoz, miknek lerontását célba vettük, közelíthetünk, ezen, ha a dolgokat felületesen tekintjük, alig észrevehető sáncok és bástyák körül kell sok nehéz harcot küzdenünk, s ez legnehezebb része politikus életünknek. Nagy célokért küzdeni lelkesítő, s ezért nem nehéz megvíni azon kis akadályokkal, melyeknek legyőzése előtt a kitűzött magasabb célt megközelítenünk nem lehet, ez az, mi feláldozást kíván, s mire kevesen találkoznak, főképp hazánkban, hol Jerikó falainak lerombolása s a városok, melyeket Orpheus lantjaival épített, nagyon is eleven emlékben állnak: úgyhogy sokan, úgy látszik, azt hiszik, hogy lármával mindent lerombolhatnak, szép szavaik hangjával, minden munka nélkül, a legdicsőbb épületeket emelhetik.
A népoktatás hasonló e tekintetben más haladási kérdésekhez: itt is, az emberi természet közönséges tunyaságán kívül, mely minden megszokott állapot fenntartása mellett szól, s így a status quo-nak mindig legerősebb frigyese, s azon nehézségek fölött, melyek e kérdéssel válhatatlan kapcsolatban állanak, nem kevés oly akadállyal találkozunk, melynek egyedüli kútforrása előítéleteinkben keresendő, s mielőtt haladhatunk, e hibás nézetek kiigazítása képezi első feladásunkat.
E célnak valának szentelve az első cikkelyek, miket e lapok 673. és 683. számában közöltünk, ez feladása jelen cikkelyünknek is. Megmutattuk az elsőben, mennyire hibás azoknak nézete, kik, mivel a hon kifejlődését anyagi érdekeink kifejtésétől várják, a népoktatási ügyet figyelmökre nem méltatják, holott minden gondolkozó át fogja látni, miként századunkban az anyagi érdekek kifejtése anélkül, hogy egyszersmind a nép kimíveltetése eszközöltetnék, a lehetetlenségek közé tartozik; figyelmessé tettük olvasóinkat a másodikban azon káros következményekre, melyek e fontos ügyre nézve abból erednek, ha az, mi természete szerint csak népoktatásnak tekinthető, népnevelésnek neveztetik, s midőn elemi iskoláinknak oly célok tűzetnek ki, melyeknek elérésére azok a legtökéletesebb rendszer mellett sem alkalmatosak, ezen humanitás kérdését a politika mezejére vonjuk, s pártküzdelmek színhelyévé tesszük; mai cikkelyünk feladása az leend, mennyire áll azon sokak által axiómaként elfogadott nézet, hogy a népnek vallásos oktatása oktatásának egyéb tárgyaitól elválaszthatatlan.
Oly formában, mint a kerületi választmány ezen elvet munkálata első pontjában kimondá a múlt országgyűlésen, annak alkalmazása nehézségekkel nem jár. Hogy a népnevelésnek mindenekfelett vallásosnak kell lenni, azaz olyannak, melyen az isteni hit és tiszta erkölcsiség tanjai keresztülszövessenek: ezt bizonyosan senki kétségbe nem fogja vonni, nem létezvén vallás, mely nem az isteni hit s tiszta erkölcsiség tanjaira alapíttatnék. Ezen elv magában értetik, s a népoktatás életbeléptetését nem nehezítheti; másképp áll a dolog, ha ezen elv - mint közönségesen - úgy magyaráztatik, hogy a népnevelés minden ágain nemcsak az isteni hit és erkölcsiség, hanem egyszersmind az egyes vallások egyéb, egymástól eltérő tanjai is keresztülszövessenek, s ez esetben meg fogja vallani mindenki, miként oly országban, mint a miénk, hol annyi vallásos felekezet, nem az ország különböző részeire osztva, de számtalan esetben ugyanazon helyeken békésen lakik egymás mellett, a népoktatás általánosításának egy roppant akadály gördíttetik elébe; ha, mint az országgyűlési küldöttség javallatának 134. szakaszában történt, az parancsoltatik: hogy rendszerint minden községben a helybeli mindenik keresztény vallás egyházgyülekezetének (parókia, eklézsia) kell bírni népiskolával. - Azon költségeket, melyekkel csak egy jól rendezett népiskolának fenntartása jár, falusi községeink állapotjával összehasonlítva, s meggondolva, miként sok s pedig népségének számára s vagyonosságára nézve nem kitűnő községekben sokszor három, sőt négy keresztény felekezethez tartozó lakosokat találunk, nem titkolhatjuk el magunk előtt, miként a törvény e rendeletének végrehajtása sok esetben lehetetlen, többnyire pedig legalább odavezet, hogy oly helyeken, hol, ha minden vallásfelekezet egy iskolának fenntartására egyesülne, egy jó, célszerű intézetet találnánk, helyette két-három olyat fogunk találni, mely a lakosok nagyobb terheltetésével céljának éppen nem felel meg. - Ha ily rendelkezés a vallásosságnak fenntartására s nevelésére szükséges, akkor természet szerint nem marad egyéb hátra, mint hogy e nehézségekkel megküzdjünk; de mielőtt ezt tennők, nem érdemes-e kérdenünk, vajon hát szükséges-e ez? s mi bátran kimondjuk azon meggyőződésünket, miként e részben különböző mindazoknak nézetétől, kik így vélekednek, s pedig azért, mivel felfogásunk szerint a népnek vallásos nevelése nem a nép iskoláztatásától függ, s mivel e részben a közállomány az egyház munkásságát soha nem pótolhatja iskolai rendszerek által.
Ismerjük az ellenvetéseket, melyek e nézetünk ellen tétetni fognak. A gondolat - miként ott, hol több vallásúak hívei egy helyen laknak, egy jó népiskolai rendszer csak úgy hozathatik be, ha a vallásos oktatás, az oktatásnak egyéb ágától elkülönöztetvén, az egyes felekezetek lelkipásztoraira bízatik, nem új, átlátták ennek szükségét Angliában is, s mit a híres szigeten O'Connell s Inglis e nézetök szerint vallástalan rendszer ellen felhoztak, ismételtetni fog nálunk is, de ha a dolgokat elfogulatlanul tekintjük, ki nem látja ily ellenvetések alaptalanságát?
A küldöttségi vélemény minden vallásos felekezet számára egy külön iskola felállítását csak oly helységekben tartja szükségesnek, hol a külön felekezetek külön egyházgyülekezettel bírnak, de ki nem látja, hogy éppen ily helységekben, hol minden egyházfelekezetnek külön papja van, az iskola elkülönöztetése nem szükséges, miután a gyermekek vallásos oktatása minden felekezet papjára bízatván, az, hogy tanulmányaik egyéb ágaiban közösen oktattatnak, a gyermekek vallásos nevelését nem akadályoztatja, sőt minden valószínűség szerint, e vallásos oktatás csak még hatályosabb lesz, ha az oly férfiak által adatik, kik már állásuknál fogva híveik között a legnagyobb tekintetben állanak, s annak jól adására sokkal több készültséggel bírnak, mint minőt az iskolamesterről a legjobb esetben is föltehetnénk. - Ki népiskolákról nemcsak elméletileg szól, hanem azokat közelebbről ismeri, s figyelmét főképp ezen intézetekben a közönséges vallásos oktatásra fordítá, az meg fogja vallani, miként a rendszer, mely szerint a vallásos oktatás más tanulmányokkal együtt az iskolamesterre bízatik, a gyermekek vallásos érzelmei kifejtésére nem hat. - A gyermek könyv nélkül megtanulja kátéját, több fáradsággal talán, mint minden egyéb tanulmányait, de vallásosabbá vált-e ezáltal, s nem látjuk-e, miként mindamellett hogy jelen rendszerünk szerint a vallás az iskolai tanulmányok közé tartozik, az egyház mégis külön oktatást tart szükségesnek, mely az illető lelkészekre bízatik, csakhogy ezen vallásos oktatásra éppen azért, mivel csak az iskolai pótlékául tekintetik, sokkal kevesebb gond s idő fordíttatik, mint azt a vallásosság érdekében kívánhatnók. Az egyházi rend legszebb hivatása a nép vallásos oktatásában áll, s e hivatásnak legfontosabb része az, mely a gyermektanítással foglalkozik; a gyermeknevelésnek ezen ágát nem bízhatjuk célszerűen másra, mint az egyház férfiaira, s teljes meggyőződésünk, miként ha a vallás, az iskolák rendes tanulmányainak sorából kivétetvén, ezekre bízatott, a vallásosság nemcsak veszteni nem, sőt nyerni fog.
Ezen okon kívül, melynek fontosságát az, ki e tárggyal komolyan foglalkozott, nem fogja tagadni, kettő van még, melyet e hírlapi cikk szűk körébe szorítva, csak röviden említhetünk, de mely talán így is meg fog győzni mindenkit, miként a rendszer, melyet népoktatásunkra nézve ajánlunk, s mely abban áll, hogy legalább azon helységekben, hol a külön vallásfelekezetűek külön iskolák fenntartására nem képesek, e külön vallásfelekezetűek gyermekei ugyanazon iskolákban egyesíttessenek, s csak vallásos oktatásokra nézve, mely nem iskolamesterek, hanem egyházférfiakra bízandó, különöztessenek el egymástól, lényeges előnyökkel bír.
Először, mivel csak a vallásos oktatás elkülönzése azon mód, mely által az oktatás az egyház túlnyomó befolyásától megóvathatik, anélkül, hogy az azon befolyástól, mellyel a gyermeknevelésre bírnia kell, megfosztatnék. Hol a vallás más oktatási tárgyaktól elkülönözve nincs, szükségképp vagy a nevelésnek minden egyéb érdekei egy bizonyos vallási felekezet nézeteinek, vagy ezek tisztán világi tekinteteknek rendeltetnek alá, mi első esetben a nevelés egyoldalúságához, a másikban azon még kártékonyabb következményre vezet, hogy az egyház, természetes köréből kizáratva, a közállománnyal, mely őt saját körében sem akarja elismerni, ellenkezésbe helyezi magát, s a megállapított közrend leghatalmasabb frigyeséből annak legveszélyesebb ellenévé válik.
Másodszor, mivel minden növelésnek első feladása az lévén, hogy azon viszonyokra készíttessünk elő, melyek között élnünk kell, a törvényhozónak fiatal polgárai növelésénél kerülni kell mindazt, mi a külön vallásos felekezetek szükséges egyetértését nehezíthetné, valamint ellenkezőleg pártolni mindent, mi azoknak közeledését könnyíthetné, s lehet-e az utósóra jobb mód, mintha e hon külön vallású gyermekei már első gyermekségöktől arra intetnek, miként az elkülönzésnek, mely közöttük létezik, a templom küszöbénél továbbra kihatni nem szabad; ha a közállomány népiskoláiban intézeteket alkot, melyekben a külön vallásúak együttléte a közöttük netalán létező előítéleteket jókor megrontsa, hol e haza különböző vallású polgárai között már gyermekségük boldog éveiben azon barátság és bizodalom kötelékei támadjanak, melyek e haza javára soha elég erősek nem lehetnek.
Kívánjuk, hogy ezen igen fontos tárgyra nézve mások is elmondják nézeteiket. Teljes meggyőződésünk szerint egy célszerűbb népoktatás behozása hazánkban nagyrészben attól függ, mennyire tartatnak elveink e tekintetben elfogadhatóknak, miután mi a kerületi választmány azon javallatát, hogy: minden községben a helybeli mindenik keresztény vallás egyházgyülekezetének kell bírni népiskolával, csak egy jól rendezett népiskola felállításának költségét s községeink állapotát tekintve is, kivihetetlennek gondoljuk. -
Írás és olvasás.
Fejbeli és jegyekkel való számítás.
Természettan és természetleírás, különös figyelemmel az életmódra és vidékre, melyhez a növendékek szüléinek nagyobb része tartozik.
Hazai történet és földleírás.
A polgári jogok és kötelességek ismeretei.
Testgyakorlat, különös tekintettel a hadi szolgálatra.
Éneklés.
Az országgyűlési irományok során 8. szám alatt lévő törvényjavaslat iránt az osztályok többségének véleménye a következőkben összpontosul:
Az 1. §. első pontján, mely az elemi oktatás célját tárgyazza, mint törvénybe nem való indokolást, a központi választmány kihagyandónak véli.
A 2. §-ban e szó helyett "közállomány", "kormány" kifejezést ajánl. Mert valamint a közállomány kötelessége arról gondoskodni, hogy minden helységben s népes pusztákon, mennyire lehet tanintézetek legyenek: úgy e kötelességét a közállománynak a törvény végrehajtásával a kormány teljesíti.
A 3., 5. és 7. §. iránt észrevétel nem forog fenn.
A 4. §. végső pontjában "szükséghez képest" kifejezés helyett "körülményekhez képest" ajánltatik.
A 6. §-t, mely az iskolák alapítványáról szól, nagyobb határozottság végett, csupán az elemi iskolákra korlátoltatni véli a választmány. Az iskolai községadót illetőleg, nehogy e kifejezés által "polgár" oly lakosok, kik polgári jogokkal még nem bírnak, magokat e közteher alól mentesítve véljék, azt következővel ajánlja felcseréltetni: "lakos és birtokos"; melyekhez képest ezen § következőképp volna módosítandó: "Mennyiben az egyes elemi iskolák saját fennállásukra elegendő alapított vagyonnal nem bírnak (mely ez intézetnek most is teljes épségben fenntartatik), annyiban a népiskolának terheit a község viseli, mely e célra minden keblebeli vagy hozzátartozó lakos- és birtokosra külön adót vethet ki."
A 8. §. iránt szintén semmi észrevétel nem forog fenn.
A 9. §-ban, hol az elemi iskolabeli tanulmányok soroltatnak el, figyelmezve arra, hogy a növendékek oly tanulmányokban is részesüljenek, melyek kenyérkeresetük eszközéül fognak szolgálni, a "természettan és természetleírás" megemlítése után közbeszurandónak véli a bizottmány: "az ezekben alapuló gyakorlati tanulmányokkal".
A 10. és 11. §-ra nézve megjegyzi a választmány, miképp a hazában, több nem magyar ajkú helységekben is egy idő óta már jó sikerrel folytattatik a magyar nyelveni általános oktatás. Nehogy tehát a 10. §-beli javaslat szerint e részben ily helyeken a nemzetiségre nézve káros visszaesés lehetségessé váljék, s hogy a kormánynak hatalmában álljon oly nem magyar ajkú helyeken, hol a lakosokban a nemzeti nyelv iránt őszinte hajlam mutatkozik, azt minden káros ellenszenv vagy visszahatás nélkül az elemi oktatás által is elősegíthetni, e két § a központi választmány véleménye szerint következőképp volna módosítandó:
A 12. §-ban megemlítendő volna, hogy a vallásos oktatást a növendékek ezentúl egyenesen és közvetetlenül vallásuk lelkészeitől nyilvánosan veendik, nehogy, főképp oly helyeken, hol közös vagy több felekezetű iskolák léteznek, a lelkészek vallásbeli oktatás közben a növendékekben más felekezetűek iránt kárhozatos idegenkedést gerjeszthessenek.
A 13. §-ra nézve nem titkolhatja a választmány azon óhajtását, vajha a közös iskolák minden vallás- és nyelvkülönbség nélkül minél előbb általánosan létesíttethetnének az egész országban; figyelve azonban arra, miképp a népnek legnagyobb része még ez üdvös elv elfogadására nem képes, figyelve továbbá arra, miképp ily közös elemi iskolák nemcsak Angol-, hanem Németországban is, több helyeken, hol külön hitfelekezetek léteznek, többnyire üresek, s nyilvános köziskolák mellett a növendékek saját hitfelekezeteik szerint magántanintézetekben külön ülnek, - e mellett azonban nyilvános iskolák felállíthatását megakadályoztatni, főképp a haza mostani viszonyaiban, tanácsosnak nem véli; s habár igen óhajtható, hogy e bizalmatlanságtól a honpolgárok keblei minél előbb tisztuljanak meg, tekintve azonban a népnevelés elhanyagolt állapotát, melynek javítását az elemi iskolák rendezésével s a szülőknek gyermekeik iskoláztatására kötelezésével bármi rövid időre is elhalasztani igen káros volna, a központi választmány e 13. §-beli javaslatot pártolja, oly megjegyzéssel, miszerint az minden netaláni ellenszenv elhárításául a külön nyelvű lakosokra is kiterjesztendő, és inkább megengedőleg, következőképp volna módosítandó:
Ehhez volna alkalmazandó a 14. §. is, melynek tartalmára, valamint a 15. §-ra nézve, különben semmi észrevétele sincs a választmánynak.
A 16. §-ban, melyből egyébkint csak e szó "és vezérlése" maradhat ki, szükséges volna biztosítani az elemi iskolákat az ellen, hogy azokba a községi bizottmányok magánérdekű kedvezésből képzetlen, ügyetlen vagy rossz erkölcsű tanítókat alkalmazhassanak; a helyesen választott tanítókat pedig az ellen, hogy ugyanazon bizottmányok őket alapos ok nélkül hivataluktól elbocsáthassák; minélfogva ezen § helyett következő szerkezet ajánltatik:
A 18. §-ból a törvényesen megállapított viszonyoknál fogva az egykori Erdély és Horvátország említése kihagyandó, s ez utóbbi "kapcsolt részek" kifejezéssel felcserélendő volna; - a minisztériumnak pedig tágasb tér engedtethetnék, hogy a kerületi bizottmányok számát a szükséghez képest szaporíthassa vagy kevesbíthesse. Melyekhez képest a központi választmány ezen § szerkezetét következőleg ajánlja módosíttatni:
A 19. §. iránt semmi észrevétel sincs.
Mindenekelőtt kinyilatkoztatom, hogy a központi választmány által indítványba hozott módosításokat elfogadom; s így törvényjavaslatom indokolásában is rövidebb lehetek, mintha köztem s a választmány véleménye között különbség lenne. - Felfogásom szerint az alapelv, melynél fogva a státus az iskoláról rendelkezik, az: hogy a népnevelésről gondoskodni a státus kötelességei közé tartozik. Ez az alapelv, melyből a népnevelésre a státus által gyakorlott jogok mintegy szoros következésképp folynak. Ezen jogok tulajdonképp háromfélék. Először: ha a státusnak kötelessége gondoskodni a népnevelésről: úgy természet szerint az egyes polgár a státust e kötelességének teljesítésében nem akadályozhatja; s így e kötelesség következtében a státusnak joga van az egyes szülőt kényszeríteni arra, hogy gyermekeit neveltesse. Másodszor: ha a státusnak kötelessége gondoskodni a nevelésről, úgy joga van az ezen kötelesség teljesítésére szükséges eszközöket előteremteni; s így joga van általános adó által a nevelés költségeit pótolni. A státusnak harmadik joga az: miután az egyéneket arra, hogy gyermekeiket iskoláztassák, kényszerítheti s e célra adót vethet ki, a dolog természete szerint a nevelési főfelügyelés is a státusé.
Mi e jogoknak elsőjét illeti, ti. hogy a státus a szülőket gyermekeik nevelésére kényszerítheti, erre nézve a mai időben sokkal kevesebb ellenvetés létezik, mint néha, midőn, állítólag a szabadság nevében, a szülők számára azon jog követeltetett, hogy gyermekeiket, ha éppen úgy akarják, ne neveltessék. Mai időben ezen jogot a szülők számára nem követeli senki, minthogy a dolog természete mutatja, hogy bizonyos körben a szülőknek általános szabadságot engedni nem más, mint a gyermekeket korlátlan zsarnokság alá vetni, mit a magyar státus nem fog akarni megadni.
Több különböző vélemény létezik arra nézve, hogy a státus a nevelési szükségek fedezését általános adó által pótolhassa, s meg kell vallanunk, hogy e tekintetben Európában alig létezik ország, mely ezen magában természetes elvet alkalmasnak találná. Természetesnek mondom azért, mert, ha egy részről elismertetik, hogy a státusnak joga van kényszerítni a szülőket, hogy gyermekeiket iskolába jártassák, úgy más részről a dolog természete hozza magával, hogy az ily iskoláztatás másként, mint ingyen, nem történhetik; mert a szülőket fizetésre kényszeríteni a státusnak nincs joga. Ez világos és természetes, s mégis ezen elv Európa országaiban kevéssé van elismerve. Magyarországban eddig azon igen furcsa, abnormis helyzet létezett, hogy a felsőbb iskolákban, egész az egyetemig, ingyen ment a tanítás; az alsóbb iskolákban s főképp a népiskolákban, iskoláztatási díj vétetett. Ezen, magában, felfogásom szerint, annyira abnormis helyzet méltó csodálatunkat gerjeszthetné fel, ha nem kellene átlátnunk, miként ezen institúció igenis jól illett a többihez. Magyarország institúciói olyanok voltak, hogy csak a felsőbb osztályok pártolására voltak számítva; s amint ez másban történt, úgy volt az iskolákban is: a gazdagok ingyen járatták gyermekeiket, a szegények fizettek. De ez oly állapot, mely felfogásom szerint nem maradhat meg, mert a népnevelés a státus kötelességei közé tartozik éppen úgy, mint az ország határának védelme. A népnevelésre szükséges költségek nem jöhetnek más tekintetek alá, mint egyéb közönséges adó; s felfogásom szerint ezen költségeket azon arányban kell viselni minden egyes embernek, mint amelyben visel más adónemet. Ez bázisa minden józan nevelési rendszernek s tökéletesen igazságos; mert azon rendszer, mely didaktrumon alapszik, nemcsak hogy a szülőket felette terheli, hanem még más igen rossz politikai következéseket idéz elő. Ott, hol didaktrális rendszer létezik s az iskolába járatás kényszerítő, mint például Németország majd minden tartományában, ott természet szerint az apa kényszerítve van, hogy gyermekét iskolába küldje, de másrészről fizetésre kényszerítni, ha szegény, nem lehet. Mi mondatik a törvényben? Kimondatik az, hogy a szülő gyermekéért iskolai bért tartozik fizetni, de azok, kik szegénységi bizonyítványt mutatnak elő, attól felmentetnek. S ennek következtében, már az elemi iskolában különbség hozatik be a vagyonos és szegény gyermekek közt, aminek a lehető legrosszabb következései vannak, mint a tapasztalás a német iskolákban mutatja. A második joga tehát a státusnak az, hogy az iskolák fenntartására adót vethet ki; s pedig hasonlót s oly arányban, mint a státus többi szükségeire. - Harmadik joga a státusnak a főfelügyelés. Teóriában ezen jogot kevesen vonják kétségbe; hanem éppen ott fekszik a nehézség, hogy e jognak applikációjára nézve végtelen különbség létezik. Vannak olyanok, kik az iskolát s az egész népnevelést tisztán a szabadság bázisán akarják alapítani, s kik a státusnak minden beavatkozásában valóságos zsarnokságot látnak. Vannak ismét mások, kik e teória ellenkezőjét állítják s mondják: a nevelés egészen s kizárólag a státust illeti s a nevelésre sem az egyes szülőknek, sem a községeknek befolyást engedni nem kell; hanem minden egyes polgárt a státus neveljen mintegy közvetlenül. - Az első véleményre nézve nem szükség, hogy hosszas cáfolatba ereszkedjem; mert úgy hiszem, a tisztelt Házban kevesen lesznek, kik a nevelésben semmi befolyást nem akarnak fenntartani, de vannak sokan, kik ismét a nevelésben a status omnipotenciáját óhajtják. Én azt hiszem, hogy ha mi jó népnevelést akarunk, úgy a szülőknek a nevelés körében igen tetemes befolyását kizárnunk nem lehet; nem pedig főképpen azon befolyást, melyet a szülők összessége, a községek, a népiskolákra gyakorolnak. S ebben fekszik egy igen nagyfontosságú kérdés, ti. kell-e a népiskolára befolyást adni a községnek vagy nem? Ennek teoretikus argumentációjába nem ereszkedem; mert a világ példája mutatja, hogy a népiskolák éppen ott virágoznak leginkább, s éppen ott bizonyulnak be legjobban s legcélszerűbben rendezetteknek, hol a községeknek tetemes befolyás van engedve, mint például Amerikában, Svájcban s Németország azon tartományaiban, hol a községek eme befolyása megengedtetett. Az ellenkezőre, ti. a kormánynak kizárólagos hatalma ellen, példát mutat Franciaország, hol minden iparkodás mellett az iskolaügy sokkal alantabb fokon áll, mint általános vagy legalább a felsőbb osztályok míveltségénél fogva állnia kellene. De legnagyobb példa Magyarország, hol azon felsőbbség, melyet a protestáns iskolák magoknak kivívtak, kétségkívül nem másnak tulajdonítható, mint azon befolyásnak, melyet a protestáns községek a protestáns iskolákra gyakorolnak. Én tehát a községek befolyását igen célszerűnek tartom.
De van még egy kérdés, mely szoros összeköttetésben áll a többiekkel, s mely - amint gondolom - talán némi diszkusszióra is fog alkalmat adni, s ez azon állás, melyet a különböző vallásfelekezeteknek az iskola irányában el kell foglalniok. Volt idő, igen tisztelt Ház, hol az egyház az iskolát tulajdonának tekintette. Igen természetes, minthogy akkori időben a keresztény inkább a jövő, mint a jelen polgárának tekintette magát, s azok működtek nevelése körül, kik őt e jövő életre előkészítették; annyival inkább általános volt pedig az egyház ezen befolyása, mennyivel kevesebb contestáltatott az egyházi hatalom részéről és minél szívesebben engedte át a nevelést a világi hatalom az egyháznak. Akkor tehát az egyház az iskolát valóságos tulajdonának tekintette; s vannak még most is státusok, hol az egyház és iskola oly szorosan egybefűzetett, hogy jóformán az egyházi hatóságon kívül az iskolára semmi más nem gyakorol befolyást. Közönségesen azonban e követelések ily abszolut modorban nem állíttatnak fel; hanem amennyiben az egyház és az iskola aránylagos állásáról van szó, tulajdonképpen két kérdésre redukáltatik az egész.
Ezek nézeteim, melyeknél fogva e törvényjavaslatot a Ház elébe terjesztettem. Ha tisztán teoretikus elvekből indultam volna ki, hihetőleg más törvényjavaslatot terjesztendek a Ház elébe; de annyira meg vagyok győződve a népnevelés elhalaszthatatlan szükségéről, hogy kötelességemnek tartottam elkerülni minden akadályt, minden nehézséget, mi a népnevelés törvényének életbeléptetését akadályozhatta volna.
Felhozatott okul e törvényjavaslatnak elhalasztására, hogy az illető hitfelekezetek kihallgatva nem voltak. Minthogy ezen elv vagy ezen kijelentés mintegy azt foglalja magában, hogy a törvényhozás nevelési tárgyakban nem határozhat anélkül, hogy az egyes hitfelekezeteket kihallgatná, én kénytelennek érzem magamat kinyilatkoztatni, hogy teljes meggyőződésem szerint a Ház, ha szükségesnek tartja a népnevelés tárgyában rendelkezni, azt teheti anélkül, hogy az egyes hitfelekezeteket kihallgassa. Mert éppen ez azon elv, melyet, amint gondolom, a Ház többsége leginkább látszik pártolni, hogy az egyház és iskola nem egy, hanem hogy az iskolának egészen más a viszonya, mint a vallásnak. Felfogásom szerint az egyes kultuszok ellátásáról rendelkezni anélkül, hogy az illető hitfelekezetekkel szólottunk volna, nem célszerű. De ha a Ház szükségesnek tartaná az iskolákról rendelkezni, ezt teheti anélkül, hogy a hitfelekezeteket meghallgatná, mert a nevelés az országot és nem az egyes hitfelekezeteket illeti. Tehát erre az egyes hitfelekezetek kihallgatását nem tartom szükségesnek. Tartom pedig szükségesnek a törvény iniciálását azért, mert bármi rossz állapotban legyen a köznevelés ügye Magyarországban, a népiskola nem tabula rasa. Ha semmi sem volna, akkor azt lehetne mondani: halasszuk a nevelésnek tárgyalását még egy esztendeig. De ezáltal, ha halasztjuk, nem nevelés nélkül marad a nép, hanem marad rossz nevelésben, marad oly állapotban, mely sokkal rosszabb a semminél. Azt hiszem, hogy a népiskola ügyét tovább halasztani nem lehet, minthogy a részletes népiskolai törvénynek vagy rendszabálynak kidolgozása véghetetlen nehézséggel jár. Én ismerni akarom a törvényhozás nézeteit, s részemről kimondom nyíltan, hogy én magam is az iskolák közösségét sokkal jobbnak, sokkal célszerűbbnek tartom. De minthogy én tanácskozva sokakkal, kérdezve sokakat, azt tapasztaltam, hogy ez némi ellenszenvet idézhetne elő, én nem iniciáltam a törvényt másképp, mint úgy, amint ilyen ellenszenv előidézésére okot nem látok. Ha a tisztelt Ház most kétségkívül az országnak általános nézeteit sokkal jobban ismeri, mint bárki egyes, sokkal jobban ismeri, mint én ismerhetném, ha tíz évig lettem volna hivatalnok; ha a Ház meg van győződve arról, hogy a középiskola behozása ingerültséget előhozni nem fog: senki sem fog annak inkább örülni, mint én. De ez olyan dolog, mit egyes miniszternek iniciálni nem lehetett. És éppen azért szólítottam fel a Házat, hogy az elveket, nevezetesen ez elvet állapítsa meg. Tisztelt régi barátomnak, Palóczinak, köszönetet mondok, főképp azért, hogy ő, kinek régi tapasztalása e tárgyban vezérszövétnekkint lehet előttünk és a Ház előtt, ama tapasztalásait és nézeteit előadni méltóztatott; főképp, hogy figyelmessé méltóztatott tenni a Házat azon pontos és lényeges elvre, hogy az iskola a községi élettől, a község befolyásától ne választassék el. És ismét itt van egy ok, melynél fogva e törvényjavaslat elhalasztását ellenzem, nemcsak mint miniszter, hanem mint katolikus is. Mert tudva van, hogy a népnevelésre való befolyásra nézve Magyarországban a legnagyobb egyenetlenség létezik. A protestáns község bír befolyással, a katolikus nem bír és nem is bírhat addig, míg az neki törvény által meg nem adatik. Miután tehát a község befolyását a jó iskola megállapítására elkerülhetetlen szükségesnek tartom, már azért is kívánom, hogy a katolikus község befolyása az iskolára lehetőleg mennél előbb mondassék ki a törvényhozás által. Azt hiszem, tisztelt Ház, hogy talán legcélszerűbben és legjobban mehetünk keresztül ezen törvényjavaslaton, ha az egyes szakaszokat felvenni s az egyes pontokra nézeteiket előadni méltóztatnának. Amennyiben azután a Ház többségének nézetei másképp határoztatnának meg, mint a törvényjavaslatban, méltóztassék a tisztelt Ház valakit nézeteinek szerkesztésével megbízni, mert az általános diszkusszió, hol négy, öt elvről van szó, felfogásom szerint hosszabbítja a tanácskozást anélkül, hogy eredményhez vezetne.
Csak egy felvilágosítást akarok adni. A népiskolák tárgya tisztán a tapasztalás tárgya. A tapasztalás az egész világon azt mutatta, hogy a népiskolában adott nevelés, ha 12. év előtt végeztetik be úgy, hogy a gyermekek már tízéves korukban nem járnak iskolába: mindaz, mi a nép nevelésére költetett, elveszett. Ez annyira áll, hogy még a tizenkét éven sem elégséges; és ha az ember olyan tanítást akar, melynek eredménye legyen az ilyen népiskolákat összekötni vasárnapi iskolákkal. A kisdedóvó intézetek a népiskolákat nem pótolhatják ki azért, mert ha például a gyermekek tíz vagy nyolc, vagy kilenc éves korukig a gyermekóvodába maradnak, csak megváltoztatják természetöket, s iskolákká válnak. S meggyőződésem szerint Magyarországban a kisdedóvodák azért nem emelkedtek nagy fokra, mert gyermekóvodák helyett iskolát akartak csinálni belőlök. A gyermekóvodákat nem lehet tanításra alkalmazni. Én a törvényjavaslatban azon általános tapasztalásból indultam ki. Hat év azért nem volt sok, mert csak általánosan kimondva, hogy minden ember tizenkét éves koráig tartozzék gyermekét iskolába járatni. Micsoda iskolába jár, elemi- vagy reáliskolába-e, az nincs kimondva. Mert ki például magasabb tanulmányokra szánta gyermekét, az 3. évig az elemi tanodát keresztül járatja, s azután küldi reáliskolába. Azokra nézve pedig, kik fellebb nem mennek; szükséges a hat év, mert ha fölössé tenni nem akarjuk a szülőkre nézve a költséget, szükséges, hogy több hónapi szünidőt adjunk, hogy a szülők gyermekeiket használhassák. A törvényhozó a szünidőt nem határozhatja meg, mert a vidékek szerint különbözők az idők, melyekben a szülők gyermekeiket használhatják. Például Hegyalján, a szünidőt bizonyosan októberre kell tenni, mert akkor van ott a szüret ideje; máshol ismét máskorra. Tehát ezen hat év két oknál fogva van felállítva. Először azért, mert a tapasztalás azt mutatta, hogy hat éven túl a gyermekeket tanítás nélkül hagyni nem lehet. Másodszor, mert ha a gyermek tizenkét év előtt kerül ki az iskolából, az egész tanulás haszontalanná válik. Ezen hat év azért nem lesz sok, mert a gyermekek minden évben szünidővel bírván, bizon nem fognak többet tanulni, mind ami a 9. §-ban van.
Egy véleményben vagyok az előttem szólott tisztelt barátommal, csak azon kifogásom van javaslata ellen, hogy amennyiben az iskolai könyvekkel való ellátás hozatott szóba, ez csakugyan az iskolai rendszerhez tartoznék. Egyébiránt egy speciális intézkedéssel, amely az iskolai törvényben foglaltathatnék, lehetne e részben is rendelkezni. Mi a ruházatot illeti, szinte azon véleményben vagyok, hogy a szegénységet azon korban, mikor neveltetik, elhagyni nem lehet, hanem a státus kötelessége segélyt nyújtani; de ez a közjótékonysághoz, a bienfaisance publique-hez tartozik s nem a szoros iskolai törvényhez. Csak ezen szempontból nem akarnám tehát megemlíteni.
Attól függ, mennyiben protezsálni kívánja a Ház a magánintézeteket vagy nem? Ha a tisztelt Ház célszerűnek tartja, amit én nem tartok célszerűnek, hogy kevés egyén járjon a magániskolába, akkor méltóztassék a protekciót a magánintézetekre kiárasztani. De ha azt tartjuk célszerűnek, mit magam is annak tartok, hogy a lehető legtöbb egyének járjanak a nyilvános iskolákba, akkor a közoktatási minisztériumnak meg kell hagyni azon lehetőséget, hogy a magánintézetek fölötte megszaporodását ilyenféle rendeletekkel megakadályoztassa.
Meggyőződésem az, hogy nevelésnél első dolog az erkölcsi dolog, de azt hiszem, ez nem annyira oly tan, melyet iskolában lehet megtanulni mint részletes tudományt, hanem én az erkölcsi oktatást olyannak tartom, melyet a gyermekek sokkal inkább sajátukká teszik a házban, a polgári társaságban és minden egyes tanulmányokkal anélkül, hogy részletesen valami erkölcstanról volna szó. Én nagy figyelmet fordítottam a külföldön divatban levő tankönyvekre, s miután Magyarországban ilyen literatúra nem létezik, külföldről az iskolai tankönyveknek lefordítását megszerezni iparkodtam, hogy ezt a magyarországi tanintézetekben alkalmazhassam; és azt tapasztaltam, hogy külföldön erkölcstan cimzet alatt taníttatik oly valami, mi nem más, mint erkölcsi filozófia, ezt pedig célszerű tannak a népiskolákban nem tartom azért, mert nem éri el célját. Szerintem az erkölcstannak két része van. Az erkölcstan, amennyiben a vallással, és erkölcstan, amennyiben a polgári kötelességek és jogok ismeretével van összekötve. A polgári jogok és kötelességek ismeretét illetőleg meggyőződésem szerint a polgári egyénnek oktatására elég alkalmat fog találni a vallási tanító. Fennmarad a vallásos kérdés, és itt ismét az erkölcstannak vallásos részéről lehet szó; azonkívül előjöhet a hazai történet, a természet leírása stb.; mindez olyan hely, hogy ha a tanító kötelességét ismeri, a legcélszerűbb tant adhatja elő, alkalmazva ezt az egyes tárgyakra és kérdésekre; és így sokkal inkább hathat, mintha szorosan filozófikus tant adna elő. - Utolsó helyre tettem az éneklést. Ha ezt a tisztelt Ház szükségtelennek tartja, jól van; én szükségesnek tartom.
Azért nem említettem meg ezen törvényjavaslatban különösen a gazdászat- és kertészettant, mert általános törvényt alkotunk, mely városra és az országunk minden vidékeire egyformán szolgáljon. E tekintetnél fogva általános kitételt kell használni, minthogy a természettan és természetleírás tudományának más alkalmazása szükséges városban, más alkalmazása szükséges bányakerületekben, más ott, hol szőlőgazdászat, más ott, hol marhatenyésztés divatoz. Hogy tehát megkötve ne legyenek ezen vidékek a gazdászat tanulására nézve, azért általános kifejezés használtatott.
Csak némi felvilágosítást adok, mert oly valami kerestetik e törvényjavaslatban, mi nincs benne, hogy ti. a gazdagabb polgároknak kedvezéseket nyújt, míg a szegényebbeket nyomja. Miképp méltóztatott ezt a törvényjavaslatban feltalálni, nem vagyok képes felfogni, minthogy világosan kimondja: "a község által kivetett iskolai adó az országos adónak öt százalékát meg nem haladhatja, s ennek fizetéséhez minden lakos és birtokos azon arányban járul, melyben egyéb közterheket visel." Ha az általános adóztatási kulcs az országban igazságtalan, az ellen nem tehetek semmit; ha az általános adóztatási kulcs kedvező a gazdagokra és nyomja a szegényt, nem igazíthatom meg; de hogy az iskolaadó egyenlő arányban fog kivettetni a szegényekre és gazdagokra az adóztatási kulcs szerint, az ezen törvényjavaslatból tökéletesen világos.
Pénzügyminiszter úr a nevelési költségek nagyságáról szólott. E költségek kevesítése kétségkívül a legjobb eszköz az iskolák létesítésére; mikor lesznek valószínűleg kisebbek ezen költségek: akkor-e, ha a község, melytől az iskolai felvigyázatot elvenni nem lehet, hacsak az iskolát semmivé tenni nem akarjuk - mondom: akkor-e, ha a község gazdálkodik, melynek a gazdálkodás érdekében van, vagy akkor, ha kimondatik, hogy az iskolai költséget az állomány viselje? nem tudom. Ez utóbbi esetben a költségek tetemesen szaporíttatni fognak, mert a község nem fog arra ügyelni, hogy itt-ott, hol lehet, valami megtakaríttassék, ha pedig tudja, hogy csak azon esetben számíthat az állomány segítségére, ha az öt százalék adó nem elégséges, az iskolai költségek tetemesen kisebbülni fognak.
Legyen szabad röviden a tárgyhoz szólanom. Én az egészet nem tekintem elvbeli kérdésnek, mert amint többször is nyilvánítottam, én a közös iskolát nemcsak károsnak nem tartom, sőt tartom oly célnak, mely felé törekednünk kell. És éppen azért, mert így vagyok meggyőződve, úgy szerkesztettem ezen törvényjavaslatot, hogy abban a közös iskolának semmiféle akadályai ne legyenek. Azért terjesztettem a Ház megítélése elébe a most már elfogadott 12. paragrafust, hol a vallásos oktatás tökéletesen elkülönöztetik, azért foglaltam a 14. paragrafusba oly rendszabályt, hogy hol több felekezetek együtt laknak, de egyik felekezet iskolába járó gyermekeinek száma ötvenre nem megyen, a közös iskola már most behozatik. Én részemről meg vagyok győződve, hogy a közös iskola oly cél, mely felé törekednünk kell; de a kérdés nem elvbeli kérdés tisztán, hanem, mint minden politikai kérdés, mihelyt alkalmazásról van szó, tisztán alkalmazási és praktikus kérdés. És ha én ezen kérdést ezen szempontból fogom fel, teljes meggyőződésem az, ha a tisztelt Ház a központi bizottságnak azon javaslatát nem fogadja el, mely szerint oly helységekben, hol vegyesen és számosan laknak különböző hitfelekezetűek, külön iskolák felállítása is megengedtessék, azaz ha e tekintetben nem fogadja el a permisszív törvényt, méltóztassanak meggyőződve lenni, véghetetlen akadályokat gördítenek a nevelés elébe. Ha a tisztelt Ház csak olyan törvényt akar alkotni, mely filozófiai elveknek megfelel, mely minket megnyugtat: akkor méltóztassanak elfogadni a közös iskolát parancsolólag. De ha a tisztelt Ház érzi magában azon kötelességet, hogy vallásos dolgokban nemcsak saját nézeteinket kell respektálni, hanem respektálni kell nemcsak a többségnek, hanem az egyeseknek nézeteit is, akkor felfogásom szerint a tisztelt Ház kényszerítőleg nem léphet föl azért; mert akadályok gördíttetnének a nevelés ügye elébe, mely ügyet a tisztelt Ház halaszthatatlannak nyilvánított. Egy okot hallok minduntalan felhozatni a közös iskola mellett. És ezen ok az, hogy a közös iskola a polgárok között egyetértést fog eszközölni. Győzzenek meg engem erről, és azonnal a kényszerített iskola mellett fogok szavazni, de az eddig hallottak nem győztek meg arról; mert mi állhatna ebben vezérelvül? Először a dolog természete teoretice felfogva, másodszor a praxis, mely hazánkban s amennyire itt fel nem találjuk, a külföldön létezik. Teoretice így állíttatik fel a kérdés a közös iskola mellett: a gyermekek együvé járnak és ezáltal egymáshoz szoknak, s így egység támad közöttök azon korban, mely az életre legtöbb befolyással bír; ha pedig nem közös, azáltal, ha külön iskolába járnak, már gyerekkorban hozzászoktatnak az elkülönzéshez, mely a későbbi életben a legrosszabb egyenetlenséghez vezethet. Ez az azon ok, mely mellette felhozatik, de ezen ok vallásos dolgokban nem áll, mert ha a tisztelt Ház kényszerítőleg fogja behozni a közös iskolát, a valláskülönbséget nem szüntette meg.
Azért, hogy a gyermekek egy iskolába járnak is, külön templomba fognak járni, s a tisztelt Ház az egyháznak ezen befolyását nem fogja megszüntetni soha. És ez egység, mely közös iskola által céloztatik, nem idéztetik elő; hanem idéztetik elő valami más, ti. idéztetik elő sok esetben az, hogy az egyház az iskolának ellenségévé válik; idéztetik elő az, hogy a lelkészek az iskolamesternek befolyását megsemmisíteni igyekeznek. Ez pedig mind az egyházra, mind az iskolára lehető legkárosabb befolyást fogna előidézni. A 3. paragrafusban megengedtetik a szülőknek, hogy gyermekeiket akár a háznál, akár magánintézetben neveltessék, ezáltal azt, hogy tisztán egy valláshoz tartozó iskolában neveltessék gyermekeiket, a gazdagoknak számára fenntartottuk; miért ne adnók meg ezen jogot és szabadságot a szegényebbeknek? Ha a tisztelt Ház nem határozta meg, miszerint mindenesetre kell külön iskolát felállítani minden felekezet számára, abban én káros következéseket nem látok, de meghatározni először a kényszerített iskoláztatást és nem engedni meg, hogy hol az illető községek kívánják, külön iskola is állíttassék fel: ez teljes meggyőződésem szerint a legnagyobb ingerültséget szülné. S ennek elkerülésére tartom szükségesnek, hogy a premisszív törvény megmaradjon, s ezért a bizottmányi véleményre szavazok.
A tisztelt Ház egy előbbi paragrafust elfogadva, kinyilatkoztatta azon meggyőződését, hogy az elemi oktatás csak akkor lehet jó állapotban, ha arra a községnek élénk befolyás engedtetik, azaz, ha a községi élettel erős kapcsolatban létezik. A község befolyásának határa felfogásom szerint az, miszerint a községnek csak oly jogok adatnak át, melyek által a nevelés, azaz a főcél nem veszélyeztetik. Ha tehát, hogy községi életet teremtsünk, oly törvényt hozunk, mely a népnevelésnek célszerűségét veszélyeztetné: akkor a községi életet a nevelés rovására emelnők ki. Ez a törvényjavaslat szerint nem történik, mert ebben kimondatik, hogy a község senkit sem választhat elemi oktatónak, hacsak a minisztérium által alkalmasnak nem találtatott. A minisztérium meghatározza az egész országra nézve az általános kvalifikációt, és kimondja, hogy az ilyen vagy olyan egyén képes arra, hogy elemi oktató lehessen. De az egyes községre nézve a speciális alkalmazást jobban meg tudja ítélni a község maga, mert az alkalmas egyének közül kiszemeli azt, kihez legtöbb bizalma van. És a bizalom nem mellékes dolog, mert ha a községnek a falusi oktatóhoz bizalma nincs, veszélyeztetik az egész nevelés. Én tehát, ki szinte azon vádba nem eshetem, hogy a centralizációt nem pártolom, azt hiszem, üdvös az csak ott lehet, hol a hatalom, mely centrális kormánynak átengedtetik, olyan, hogy azt eme kormány célszerűen gyakorolhassa; s hiszem, hogy minden oly hatalom, mely a kormánynak átengedtetik, de célszerűen nem gyakoroltatik, nem erősíti, hanem gyengíti a kormányt. Így tehát meg lévén győződve, hogy minden egyes község oktatójának megválasztására a centrális kormány alkalmas soha nem leend: azt hiszem, a centralizációt ezáltal elő nem mozdítanók, valamint nem a kormány hatalmát sem, hanem veszélyeztetnők vele a nevelés ügyét. - Mi a nemzetiség iránt tett ellenvetést illeti, erre ismét megfelel a szerkezet: mert miután a község nem választhat senkit tanítónak, mint olyat, ki a tudomány által alkalmasnak nyilváníttatott, alkalmasnak pedig nem nyilváníttathatik senki, ki a magyar nyelvet nem tudja, minthogy a Ház a magyar nyelvet a rendes tanulmányok közé sorozta: tehát nem választatik meg senki, ki a magyar nyelv tanítására képes ne lenne. Már hogy milyen érzelmei vannak belsőleg, azt a minisztérium soha nem fogja tudhatni; hanem ha valaki, úgy bizonyára a község ítélheti meg legjobban. Ezeknél fogva a törvényjavaslat mellett maradok.
Ezen módosítást örömmel elfogadom. Teljes meggyőződésem szerint a kisdedóvás a népnevelésnek egyik fő ágát teszi. Bizonyos tekintetben a népnevelés alapjának lehet nevezni. És akkor, midőn a részletes törvénynek kidolgozásával megbízattam, azt hiszem, igen rosszul teljesíteném kötelességemet, ha a kisdedóvásra nem terjeszteném ki figyelmemet, főképp minthogy a kisdedóvó intézeteket összekötve elemi iskolákkal - ha ti. azokat csak kisdedóvodáknak és nem tanintézeteknek akarjuk - igen csekély költséggel lehet általánosan az egész országban behozni.
Miután a tisztelt Háznak több napi tanácskozásai után ezen törvényjavaslat általment: annak visszavétele nem tartozik többé hozzám, hanem a Házhoz, amennyiben a Ház célszerűnek tartaná, méltóztassék fölötte szavazni s azt ellökni. Egyébiránt felhíva érzem magamat némely dolgok nyilvánítására. Népnevelési törvény, mely a tökéletességnek nevét megérdemelné, nem létezik a kerek világon, sehol; népnevelési törvény azonban, mely csak elven alapulna, felfogásom szerint nem is létezhetik; nem pedig azért, mert hogy a népnevelés jól és célszerűen rendeztessék el, sem a státus felügyelését, sem a község befolyását kizárni nem lehet. Ez egyike azon kérdéseknek, melyeket teoretice egy vagy más elvből kiindulva nem - de a gyakorlatból kiindulva lehet elintézni. Ez olyan kérdés, mely ha egyszer rendeztetik, rendeztetik azután folyvást; mert nevelési törvény nem lehet soha más, mint ideiglenes. Én, midőn az általános tanácskozáskor a tisztelt Házat ezen benyújtott törvényjavaslatnak felvételére kértem, kértem két oknál fogva. Először azért, mert egy népnevelési rendszernek kidolgozása végtelen sok munkával és nehézséggel jár, ezért akkor, midőn e munka elkészül, ismerni akartam a törvényhozás nézeteit az elvek iránt, miszerint elvégezvén munkámat, ha valamiben csalódtam, a törvényhozás ne legyen kénytelen egy új munkának készítését megparancsolni. A másik ok volt, hogy a népnevelés ügye igen rosszul áll Magyarországban, de nem tabula rasa. Vannak erők, melyek, ha célszerűen felhasználtatnak, nem mondom az egész országban, de egy részében igen jó iskolák állíttathatnak fel. Vannak intézetek itt-ott csekély költségbe kerülők, melyeknek igen nagy hasznát lehet venni, minthogy a törvényhozásnak nézetei e törvénycikkben le vannak rakva, először az általános törvény megkészítése tétetik lehetővé; másodszor kijelöltetik a kultuszminiszter elébe azon irány, mely szerint, nem mondom én, hanem akárki legyen a kultuszminiszter, gyakorlati javításokat eszközölhet. Én bátor vagyok ígérni s ígérhetem is, hogy a közoktatás minisztere, kinek a törvényjavaslat kezébe adatik, ha nem is roppant eredményeket, de mégis biztos és igen fontos eredményeket fog félév múlva a törvényhozásnak tudtára adni.
A tisztelt Háznak bizottmánya azon indítvánnyal járul a tisztelt Ház elébe, hogy az általam bemutatott s némely változásokkal a képviselőház által elfogadott törvényjavaslat tárgyalása elhalasztassék. Ezen elhalasztásnak oka nem az, mintha e tisztelt Ház nem látná át a nevelés s főképp a népnevelés ügyének nagy fontosságát: tehát nem is szükséges a tisztelt Házat figyelmeztetni arra, hogy csakugyan a népnevelés fontos nemzeti ügy volt mindig. Ha ezt életbe léptetni s minél előbb jól elrendezni kívánatos volt mindig, kétszeresen azzá vált az újabb változások által, melyek szerint az egyenlőség mondatván ki törvényeinkben, kívánatos, hogy mivel az egyenlőség valóságát csak akkor várhatni, ha legalább bizonyos mértékben a míveltség egyenlőségére alapszik az egész, ha olyan osztályok nem léteznek, melyek mímelve nem lévén, mások által félrevezettethetnek. Az egyenlőség törvényeinkben kimondatván, nem lehet elmulasztanunk semmit, mi annak valósítására szükséges. Ez pedig tapasztalás szerint semmi más nem lehet, mint a nevelésnek, míveltségnek a nemzet minden osztályaira való kiterjesztése. A bizottmány által látja a nevelés fontosságát, arról tehát nem szólok; de a tisztelt előadó úr a halasztás okai közt azt is említette, hogy ha ilyen nevelési törvény készül is, azt azonnal életbe léptetni nem lehet. Ez kétséget sem szenved, főképp olyan országban, hol a népnevelés körül oly kevés történt, mint, fájdalom! hazánkban. De ha előre látjuk a nehézségeket, melyek a törvény életbeléptetésével vannak összekötve - mert előre láthatja mindenki, ha törvény alkottatik is, ezen törvény életbeléptetésére évek kellenek -, fölfogásom szerint ebben inkább egy ok rejlik arra, hogy fogjunk hozzá minél előbb, mert minél előbb fogunk hozzá, annál előbb várhatjuk e törvénynek eredményét. Voltak több más okok is, melyek engemet arra határoztak, hogy a törvényhozás elébe egy ily törvényjavaslattal járuljak. Első okom volt azon sanyarú és szomorító helyzet, melybe az 1848 : XX. t. cikk következtében a nemzetnek azon osztálya jutott, mely népneveléssel foglalkozik.
Az iskolamesterekről e hazában igen kis mértékben volt gondoskodva; egyes hitfelekezeteknél volt ugyan jobban gondoskodva, de a népnevelői fontos hivatal nemcsak hogy jutalmazva nem - hanem inkább a legszomorúbb helyzetben volt. Az 1848 : XX. t. cikk örömmel töltötte el mindazokat, kik neveléssel foglalkoznak; azt gondolták, hogy most a népnevelés költségeit az ország magára vállalván, reájok jobb, szebb jövő vár. Azonban, ha törvény nem alkottatik, nemcsak hogy e remény teljesülni nem fog, de figyelmessé teszem a tisztelt Házat, hogy a népoktatóknak helyzete sokkal szomorúbb lesz. Ugyanis az iskolamesterek e hazában részint a patrónusok által nyújtott segédpénzekből, részint oly kis adományokból éltek, melyeket az egyes községektől kaptak. Az 1848 : XX. t. cikk következtében Magyarország igen sok vidékén még ezen csekély segedelem is, melyből az iskolamesterek eddig nem annyira éltek, mint tengődtek, elvonatik tőlök, s most léteznek nevelők, kik semmi segedelemmel nem bírnak, kivévén azon krajcárkákat, melyeket az egyes tanulóktól kapnak. Részemről azt hittem, az ország helyzete olyan, hogy jelenleg az ország védelméről lévén szó, a népnevelés felsegélésére oly összeget sem ajánlhatunk, minő kívántatott volna, s minő más országokban e fontos célra fordíttatik. Ha az országos szubvenció a lehető legcsekélyebb volna is, mégis szükséges gondoskodni olyasmiről, miáltal az iskolamestereknek e megszűnt jövedelme pótoltatik. Azért voltam bátor a 8. paragrafusban indítványozni a kommunál adót, mely az összes adónak 5 százalékát tenné, s mely által az iskolamesterek nagy részben valamivel több vagy legalább éppen olyan jövedelmet kapnának, minővel bírtak éppen azelőtt. Ez volt egyik ok. A második ok, mely itt a törvényjavaslat elhalasztása mellett hozatik föl, ti. hogy lehetőségig kerültessék a vallásos súrlódásoknak ürügye, s hogy a különböző hitfelekezetek közt lehető legnagyobb megnyugtatást szerezzünk. Éppen ez ok, mely a bizottmányt a törvényjavaslat elhalasztásának célszerűségéről győzte meg, engem az ellenkezőről győzött meg; mert az 1848. XX. t. cikknek kétségen kívül egyik legfontosabb célja az volt, hogy az illető hitfelekezetek nyugtattassanak meg. E törvénycikk szült is egyes hitfelekezeteknél - amelyekről eddig gondoskodva nem volt - megnyugtatást sok esetben, p. o. hogy mást ne említsek, a keleti egyház híveinél. Mondták, hogy miután eddig felsegélésökre nem történt semmi, ezentúl az ország reájok is ki fogja terjeszteni figyelmét, és segélyt fog nyújtani ott, hol a segély talán az egész országban legszükségesebb. Én azt hittem, ha a törvényhozás először összeülvén, azonnal a törvényjavaslatnak életbe léptetésére fordítja figyelmét, ha azt, mit néhány szavakban kimondott az előbbi törvényhozás, bővebben formulázza, sokkal nagyobb megnyugvást fog szülni, mintha e tekintetben nem történik semmi, még lépés sem arra, hogy az előbbi törvényhozás ígérete valósíttassék. Azonkívül az iskolaügy nagyon szoros összeköttetésben van az egyházzal; ilyen kérdéseket, mint ez, felfogásom szerint nem jó, nem célszerű függőben hagyni. Bizonyosan ily ügyeknek függőben hagyása sohasem szokott megnyugvást szülni. Miután a XX : t. c. kimondta azt, hogy az ország ezen ügyekben határozni fog, hogy tehát a status quo ezen tekintetben nem fog fenntartatni, én azt hittem, minden hitfelekezetnek aggodalmait leginkább meg fogja nyugtatni, ha látja, hogy a törvényhozás ezen fontos s az egyházi kérdéssel szoros összeköttetésben levő tárgy iránt oly elveket állít fel, melyek az egyes hitfelekezetek vallásos meggyőződését nem sértik. Pedig azt hiszem, hogy e törvényjavaslat minden tekintetben olyan, mely ellen, hogyha tökéletesnek nem fogja is senki mondani - miután az iskolai tárgyra nézve tökéletes törvényt nem is ismerek -, lesznek egyes kifogások, de azon kifogásokban ellene felhozni nem lehet, hogy akárkinek vallásos meggyőződését sértené, mivel nemcsak minden egyes hitfelekezetnek külön iskolák felállítása megengedtetik, hanem az igen fontos alapítványi kérdésre nézve, amennyiben a népiskolákat illeti, minden az marad, ami volt. Azt hittem, ily elveknek kimondása a vallásos ingerültségeket inkább elfojtja, hogysem azokra alkalmat szolgáltatna. Azonkívül az mondatik, hogy a múlt országgyűlési XX. t. cikk az illető hitfelekezeteknek kihallgatását teszi a minisztérium kötelességévé. Méltóztassék azon XX : t. cikknek 3. paragrafusát figyelemmel átolvasni, s abból a tisztelt Ház által fogja látni, hogy ott nem a nevelési elvekről van szó, melyek iránt a hitfelekezetek kihallgatása kívántatik, hanem az egyházi és iskolai szükségekről. S e tekintetben az egyes hitfelekezetek sokkal célszerűbben fognak nyilatkozhatni, ha ismerik azon elveket, melyeket a törvényhozás a népnevelés tárgyában követett. Ezeken kívül van még egy ok, amiért én a törvényjavaslat benyújtása által a törvényhozás elvét megismerni szükségesnek tartottam, s ez saját állásom. Az iskolákra nézve két teendő van. Először: előkészítése a jövőnek s felállítása új tanintézeteknek; másodszor pedig átidomítása és célszerűbb rendezése a létezőknek. Mert habár a nevelési ügy Magyarországon elhanyagolt állapotban van is, itt-ott léteznek jobb intézetek, itt-ott az iskolamesterek közt vannak erők, melyek célszerűen felhasználva az országnak most is hasznára lennének. Hogy mind az iskolák átidomítására nézve olymódon járjak el, mely az országnak megelégedését nyerhesse el, hogy mind az általános és részletes iskolai tervet úgy készíthessem, hogy az a törvényhozás elébe kerülvén, éppen azért, mert más elvekre alapíttatott, mint melyeket az ország követni célszerűnek tart, el ne vettessék: jobbnak tartottam, ha előbb a törvényhozás elvét kitudom, s azért e törvényjavaslatban csak azon elveket hoztam föl, melyeket az összes iskolai rendszer alapjának tekinthetni. Ennélfogva a bizottmány véleményében nem osztozhatom, s célszerűbbnek tartanám, ha a tisztelt Ház e törvényjavaslatot tanácskozás alá venné.
E pontra felvilágosítással tartozom. A XX. t. cikkben magára vállalta az ország minden hitfelekezetnek egyházi és iskolai szükségeit. Természet szerint ennek első következése az, hogy mielőtt törvényjavaslatot terjeszthet a minisztérium a tisztelt Ház elébe, ismerni kell először azon szükségeket; másodszor ismerni kell az egyes hitfelekezetek jelen jövedelmeit. Én elkövettem mindent, ami tőlem kitelt, hogy magamnak a szükséges tudomást megszerezhessem: táblákat küldtem szét rubrikákra osztva, melyekben minden egyes egyháznak jövedelme és szükségei feljegyzendők. E táblákból mostanig alig került vissza egy huszadrész. Én tehát az egyes hitfelekezeteknek sem szükségeit, sem jövedelmeit nem ismertem tökéletesen, ami pedig szükséges volna, hogy egy részletes törvényjavaslatot kidolgozhassak. Ezen XX. t. cikknek sokféle hatása volt. Egyrészről reményeket gerjesztett, másrészről azon meggyőződést terjesztette a nép közt, hogy most az ország magára vállalta az egyházi költségeket, nem szükséges, hogy az előbbeni fizetéseket, melyekből az egyes lelkészek éltek, teljesítse, s ennek következtében minden vallásfelekezetnek lelkészei közül igen sokan valóságos ínségre és nyomorúságra jutottak, kevesebben a katolikusok, legnagyobb mértékben az oláhok közt. Valami bizonyosat kimondani, pl. hogy ennyire lesz szükség, nem lehet, hanem szükséges volt, ha már az ország által ezen ígéret tétetett, a minisztérium kezébe eszközt nyújtani, arra nem, hogy az egyes hitfelekezeteknek szükségeit lássa el - mire ezen egy millió semmi, mert elborzadnak, ha majd a hitfelekezetek büdzséje itt elő fog terjesztetni, mily roppant sommára megy ez -, hanem ezen millió csak arra lett volna szánva, hogy minden hitfelekezetek lelkészeit legalább annyira segítse a státus, hogy éhen ne haljanak. Mennyi fog jutni egyik vagy másik felekezetnek, azt bizonyosan tudni nem lehet, valószínűleg legtöbb fog jutni az oláhoknak. Nyíltan kimondom, ez semmi más, mint jótékonyság, nem a szükségeknek pótlása, hanem csak fölsegélése azoknak, kik azon esetre, ha az államtól semmi segélyt nem nyernek, talán az ínségben elvesznének.
A Teréziánum lovag-akadémia nemzetesítésére megtettem az előlépéseket, s hiszem, hogy a jövő legislatiónak egy kimentő tervet leszek szerencsés előterjeszthetni. - Mi a múzeumot illeti, az oly szomorú állapotban van, hogy költségei nem fedeztethetnek. Igen különösnek tetszhetik, hogy a múzeumról még nincs említés téve, de valamint a múzeum, úgy a tudós társaság és oly intézetek, melyek nemcsak pénzbeli segélyt kívánnak, hanem melyeknek igen tetemes átalakuláson is keresztül kell menniök, hogy céljoknak megfeleljenek. Mielőtt tehát ez iránt egy tervet nem tudtam a tisztelt Ház elébe terjeszteni, addig egy kimerítő büdzsét sem adhattam elő, mert azt hiszem, ha a múzeumot alkalmassá akarjuk tenni tudományos célokra, annak igen nagy változásokon kell keresztül mennie, s mi most a múzeumban egyesíttetik, az több tudományos intézeteknek fog alapul szolgálni. Méltóztassék addig is, míg e részben javaslatot fogok előterjeszthetni, itt Kubinyi Ferenc indítványát elfogadni.
A tudós pályára indult ifjaknak célszerűleg képezhetése s főiskoláinknak szilárd alapon működhetése kívánja, hogy középtanodáink (gimnáziumaink) rendszere és tanítói személyzete körül gyökeres reform eszközöltessék.
Óhajtandó volna evégre minden jövőre is fennállandó középtanodát, már folyó évi november hó első napjára a kor kívánta irányban s mértékben átalakítani.
De mivel ezt sem hazánk jelen anyagi állása, sem az itt igénybe veendő képes tanári egyének száma még meg nem engedi, azonban nem is a sok, hanem a jól rendezett középtanodákban áll a jövő tudós osztályok biztos alapja: célom ehhez képest jelenleg, ha a körülmények engedik, tíz középtanodát, a kimondott elv szerint oly renddel alakítani át, hogy kettő azok közül itt Budapesten, a többi pedig az egyesült Magyarhonnak különböző vidékein, még ez év folytában rendeztessék.
Melyek lesznek a Budapesten kívül legközelebb rendezendő középtanodák, ezeknek megnevezése még függőben levő tárgyak elintézésétől feltételeztetvén, később fog hivatalosan közzé tétetni.
Hogy pedig a nevezett tanári minőségben alkalmaztatni kívánó egyének az elkészülésre időt nyerjenek, s az illető tárgyakban magokat tájékozhassák, ezennel tudatom: miszerint az átalakítandó középtanodák mindegyikében 7 tanár fog szakrendszer szerint összesen 6 osztályban működni; nevezetesen:
Minden tanárnak fizetése leend Budapesten 800 pft., vidéken pedig 600 pft., azon megjegyzéssel, hogy minden középtanodában az alkalmazandó 7 egyén közül fog kineveztetni egy igazgató, kinek tanári rendes fizetési igazgatói fáradsága jutalmául Budapesten ugyan 300 pfttal, vidéken pedig 200 pfttal fog pótoltatni, s 10 évi működése után, minden tanár 100 pft. növedéket kap évenkint azon rendes fizetéshez, mellyet 10 éven keresztül húzott.
A tanárok bármely bevett vallás követői közül egyedül képességök ajánlatára fognak alkalmaztatni.
A tanszékek pályázás útján fognak betöltetni, mely pályázás történni fog Budapesten az általam kinevezendő bizottmány előtt következő módon:
A pályázók egyáltalán világos szavakkal jelentsék ki, melyik tanszéknél kívánnak alkalmazást nyerni.
Jelen rendelet által a csőd kihirdettetik.
Bátor vagyok a Háznak figyelmét ezen indítványra nézve felhívni; kétségen kívül a hadi szolgálat tekintetében is fekszik, hogy az országnak ügyes orvosai és jól kiművelt mérnökei legyenek. Az orvosi tudomány olyan, melyet 19 éves korig egészen nem végezhetni; ilyenek a mérnöki tanulmányok is. Ha most ezekre kivétel nem tétetik, miután az egyetemi tanulók között az orvosi karban sokan éppen ezen kategóriába esnek, s leginkább 19-20-21 évesek, s eszerint katonáknak soroztatnak be, tökéletesen alkalmatlanokká tétetnek arra, hogy később azon tanulmányokat folytathassák. Ennélfogva felhívom a Ház figyelmét ezen módosítványra.
Nagyobb fontosságú közügyeink között nincsen tán egy sem, melyre nézve a reformok szüksége oly általánosan elismertetnék, mint a közoktatás.
És ha meggondoljuk, hogy századunkban, midőn a nyers erő nagy részben gépek által pótoltatik, s az emberi munkának becse minden téren a munkás értelmességétől s ügyességétől függ, az iparnak kifejlődése is az iparos osztályok műveltségétől feltételeztetik; ha meggondoljuk, hogy a jogegyenlőség elve, melyet utolsó törvényeink kimondottak, mindaddig puszta szó, sőt bizonyos körülmények között csak egy nagy veszély marad, mely az államot fenyegeti, míg a nemzet azon osztályai, melyek politikai jogokkal ruháztattak fel, az azoknak gyakorlására megkívántató műveltséggel nem bírnak; ha tekintetbe vesszük jelen állapotainkat, s azt, mily hosszú idő szükséges arra, míg ezen ügyre fordított törekvéseinknek eredményét láthatjuk; igen természetesnek kell találnunk a türelmetlenséget, mellyel a népnevelés ügye minden alkalommal szóba jön.
Senki a buzgóságot, mellyel egyes lapok s egyesek ezen ügyet felkarolták, senki a követelést, hogy a kormány mindenek felett arra fordítsa figyelmét, nem fogja rosszallani.
Mindezen sürgetésekben csak egy tévedést látok, s ez azon igen elterjedt meggyőződés: hogy a kormány még azon esetben is, ha egész hatalmát és befolyását kizárólag erre fordítaná, a közoktatás ügyében mindent vagy akár csak legtöbbet tehetne.
Nem szándékom azon kérdés bővebb tárgyalásába ereszkedni, mennyiben célszerű s helyes az, hogy alkotmányos országban az egész népoktatás kizárólag a kormány befolyásának engedtessék által. Annyit azonban ki kell mondanom, hogy nézetem szerint a nevelésnek szabadsága, alkotmányos országban épp oly lényeges, mint a sajtószabadság, ugyanazon okból s ugyanazon feltételek alatt. E szabadság nélkül a polgárok szellemi kifejlődése erőszakosan egy bizonyos irányba szoríttatnék. És ha a kormánynak főfelügyelési jogát senki nem vonhatja is kétségbe, s ha annak legfőbb kötelességei közé számítható, őrködni afelett, hogy az oktatás jótéteményeiben az ország minden polgárai részesüljenek; de e jog és kötelesség nem terjedhet annyira, hogy az egyeseknek s testületeknek szabadságát e téren korlátozza. Az állam nem mondhat le befolyásáról a közoktatásra, de e befolyást nem rendeletek, hanem azáltal gyakorolja legsikeresebben, ha az oktatást egy bizonyos irányba vezetve, a siker által, melyet előmutathat, másokat is azon irány követésére kényszerít.
Ha van feladat, melynek megoldására az állam minden hatalma elégtelen - ez a népnevelés. Oly feladat ez, melyet csak a nép maga oldhat meg.
Az egyes ember, de még inkább egy nemzet nem élettelen anyag, melyet a leghatalmasabb művész is tetszése szerint faraghatna képzeletében előtte lebegő ideáljának megfelelővé. Az emberi szellem úgy egyéni létében, mint társadalmi közösségében oly önálló hatalom, mely egyedül önmunkásságával fejtheti ki erőit és képességeit.
A népnek csak magának lehet önmagát művelnie. Egyedül ott fejlődhetik ki életrevaló, önálló, maradandó és az emberi polgáriasodásra való gyümölcsöző műveltség, hol a művelődés szükségének érzete a nemzet lelkületében felébredvén, a polgárok minden osztályainak vállvetett közreműködése által magából az összes nép életéből képződik ki. És épp annyira az állami közhatalom csak segélyezni és gyámolítani képes az egyeseknek és testületeknek ide vonatkozó törekvéseit - mint viszont a kormánynak minden legüdvösebb intézkedései is óhajtott siker nélkül maradnak, ha a társadalom közreműködése által nem támogattatik.
Annyival inkább áll ez pedig nálunk, hol a népnevelés jelenleg csaknem kizárólag hitfelekezetek kezében van, s onnét a közérzület sértése nélkül ki sem vétethetik; és ahol jelen financiális helyzetünkben semmi kilátásunk sem lehet arra, hogy a törvényhozás a kormányt a népnevelés által szükségelt pénzösszegekkel oly bőven láthassa el, minőt ez ügynek tisztán állami kezelése igényelne.
Az itt kifejtett okok által indíttatva szükségesnek tartanám a levelemhez mellékelt előleges tervrajz szerint való "népnevelési egyletek" alakítását. És nem ugyan hivatalos állásomnál fogva, hanem mint a népnevelés ügyével éveken át tüzetesen foglalkozó s azt mindenek felett szívemen hordozó polgára hazámnak nagyon tisztelt kegyed hazafiúi buzgalmához fordulok, s felkérem, szíveskedjék vidékén és megyéjében egy ily egylet minél elébbi megalakulását eszközölni.
E mellékelt tervrajzban a világért sem változhatlan szabályokat akarok adni, melyeket egyedül el vagy el nem fogadni lehetne, hanem csupán tájékozást szándékozom abban nyújtani ez egyletek iránti nézeteim és javaslataim felől.
Ez oka, hogy abban lehetőleg csak általános alapvonásokat igyekeztem kiemelni; szervezetét és szabályait úgyis mindegyik alakulandó egylet a helyi viszonyok szerint önmaga fogja részletesen megállapítani.
Végül még egyet kell megjegyeznem. Nálunk a népiskolák majdnem kivétel nélkül egyházi és világi (községek) testületek kezében vannak. Ez egyletek pedig ama testületek körén úgyszólván kívül álló magánjellemű társulatok leendenének. Vajon ez egyleteknek az iskola ügybe avatkozása nem fog-e legalább látszani jogosítatlannak? Azonban a népnevelés végre is az egész nemzet közös érdeke, közös ügye, mely iránt minden egyes polgár jogosítva, sőt kötelezve van érdeklődni. Továbbá a tervrajzból látható, miként ez egyleteknek nem állhat szándékában sem az iskoláknak felekezeti jellemét sérteni, sem azok tanrendszerébe erőszakosan avatkozni. Sőt ellenkezőleg, oly támogatást nyújtanak, mely a nevelés minden különböző irányának csak szolgálatot teend. Ezért bizton reménylem, hogy minden felekezetek és községek szívesen megnyitandják iskoláikat az egylet látogatásai előtt, hogy szolgálatait örömmel elfogadják, mint viszont ők is részükről készséggel segédkeznek az egylet törekvései iránt.
Meggyőződésem szerint a népnevelés mezején gyors és biztos haladásunk csak így eszközölhető, s talán nem csalódom, midőn azon reményemet fejezem ki, hogy miután e hazában gondolkozó ember nem lehet, ki a népnevelés ügyének fontosságát át nem látná - a nemzet jobbjai pártkülönbség nélkül ezen ügy előmozdítására velem kezet fognak.
A népnevelés gyámolítására minden vármegyében, óhajtandólag minden ott létező nemzetiség és vallásfelekezet tagjaiból (hahol pedig ez nem sikerülhet, hitfelekezetek szerint), alakulna egy társulat.
Az egylet célja, a népnevelést a vármegye területén lehetőleg minden irányban emelni és fejleszteni. - E feladatának megfelelőleg működését kiterjeszti a kisded-óvodákra, a szorosabb értelemben úgynevezni szokott népiskolákra, vagyis elemi iskolákra, és a polgári iskolákra.
A tanítók és tanárok, ha rendes tagokká lesznek, tagsági díjt nem fizetnek.
Ezenkívül a közgyűlés tisztán nő tagjaiból álló bizottságokat is választhat, kik különösen a leánynevelést és kisdedóvodákat illető teendőkben nyújthatnak hathatós segélyt a társulatnak.
Ugyane bizottság hajtja végre az egyes iskolákban s községekben (közvetlenül vagy küldött tagjai által közvetve) az egyletnek minden egyéb teendőit.
A közgyűlést megelőzőleg legalább egyszer (ha azonban a bizottsági elnök szükségesnek látja, vagy a tagok egyharmada kívánja, többször is) ülést tart.
Ez ülésen kiküldött tagjainak jelentéseit s netáni javaslatait tudomásul veszi. Azok alapján az egész járás tanügyi állapotáról kimerítő jelentést vagy egyúttal javaslatokat is terjeszt a közgyűlés elé.
Az alapvonásaiban ekképp szervezett egyletnek főbb teendői a következők:
A népnevelés terén áthatóbb, s az egész országra egyetemesen kiterjedő reformokat addig nem lehet tennünk, míg nem tudjuk tisztán, mink van eddig? Míg nem ismerjük, hogy e téren hol és mennyi, s minő anyagi és szellemi erővel rendelkezhetünk, addig azt sem tudhatjuk, még mennyit kell pótolnunk, s hol kell leggyorsabban segédkeznünk?
E statisztikai összeállítás alatt azonban egyáltalán nem csupán a tanköteles és tényleg iskolába járó gyermekek létszámának összeírása értendő, amit népnevelési egyletek segélye nélkül is el lehetne érni. Hanem szükséges részletesen kimutatni p. o. a tanerőket, a tanítók fizetését, az iskola jövedelmét, s vagyonát, e vagyon minőségét, s honnét eredett voltát, az iskolai épületek állapotát, taneszközökkel mikéni felszereltetését stb.
Egyébiránt, hogy az egész ország népnevelési viszonyainak statisztikai hű képét lehessen nyerni; szükséges, hogy a közoktatásügyi minisztérium küldjön a vármegyei egyletekhez egyforma rovatokkal ellátott íveket. Azonban az egyletek, ha szükségesnek látandják, e rovatokhoz maguk is toldhatnak újakat.
E pontnál említhetjük meg a kisdedóvodák és polgári iskolák terjesztését is.
A kisded-óvodák hazánkban eddig is majdnem kizárólag egyesületek által lettek létrehozva. És az óvodák, számtalan egyéb áldásos eredményük mellett, hatalmas előkészítői a különben is rövid tartamú népiskolai nevelésnek.
Hasonlóul tiszte lenne az egyletnek, hogy városokban, s általában hol a helyi viszonyok lehetővé teszik, sőt igénylik, a közönséges népiskolák mellett polgári iskolák nyittatásán működjék.
Az e könyvtárakhoz szükséges csekély pénzt vagy az iskola vagyonából vagy magángyűjtéssel, vagy az egylet pénztárából lehetne előteremteni.
Midőn számos hontársaimat népnevelési egyesületek alakítására felszólítottam, egyik célom vala, hogy ezen fontos ügyre nézve, melyben én hazám jólétének és kifejlődésének feltételét látom, közérdekeltséget gerjesszek. Hogy felszólalásomnak legalább ezen célját elértem, azt az élénkség, mellyel népnevelésünk ügye azóta tárgyaltatik, bizonyítja.
De hogy ez gyümölcsözővé váljék, szükséges, hogy azok, kik ezen ügy iránt érdekkel viseltetnek, kicserélve nézeteiket, oda törekedjenek, hogy amennyiben lehet egymást felvilágosítsák, és így természetesnek fogja találni, ha a Pesti Napló-ban Szept. 4.-én kiadott cikkére eltérő nézeteimet, ezen levélben Önnel közlöm.
Egészen Önre bízom a határozatot, vajon annak közlését célszerűnek tartja-e? Csak arra kérve, hogy saját észrevételeit velem akár a sajtó útján, akár szintén levélformában közölni szíves legyen.
Önnek nézete szerint az indítvány, melyet a népnevelés érdekében tettem, idő előtti, mert, "oly egyleteknek létesítése" minőket indítványoztam, még ott is sok nehézséggel járna, hol már a társadalmi tevékenység magas fokon van kifejlődve, mennyivel inkább nálunk, ahol még az is kétséges, vajon ezen lépés az ügy egészséges kifejlődésének nem lesz-e ártalmára?
Én az ellenkezőről vagyok meggyőződve, s okaim erre a következők.
Arra, hogy bármely téren célszerűen haladhassunk, három dolog szükséges:
Ez szükséges a népnevelés ügyében is, azon egy különbséggel, hogy a létező állapot tökéletes ismerete e téren még nehezebb, s hogy minden változás keresztülvitelénél itt eszközeinket még több óvatossággal kell megválasztanunk, s hogy ha a közvélemény kívánatos a közélet minden ágában, és a törvényhozó és kormány legüdvösebbnek látszó rendelkezései eredménytelenek, ha azok a polgárok nagyobb részének ellenkezésével találkoznak, ily ellentét a nevelés mezején bizonyosan még károsabban hat.
Ha mármost a népnevelés körében célba vett javításoknak ezen előfeltételeit szemünk előtt tartva hazánk jelen állapotára fordítjuk figyelmünket, a következő tényekhez jutunk:
a) Hogy a népoktatás jelen állapotjáról senkinek az országban teljes ismerete nincs. Kétségtelen, hogy a statisztikai adatoknak azon neme, minőkre a nemzetgazdászat következtetéseit alapítja, a nevelés körében soha nem elegendők, s hogy például az oskolamesterek vagy iskolába járó gyermekeknek száma biztos következtetések alapjául nem szolgálhatnak, - míg a népoktatás minőségéről és az iskoláztatás eredményéről tudomást nem szerezhetünk. De ki fogja állítani, hogy magunknak a jelen pillanatban és a létező adatokból, melyek a kormánynak rendelkezésére állanak, csak oly száraz statisztikai adatokat is szerezhetünk, melyekből az iskolázott gyermekek száma biztosan kitűnjék.
b) Hogy a népoktatás jelenleg az egyes vallásfelekezetek kezében van, s abból anélkül, hogy polgáraink nagyobb részének nézeteivel ellentétbe jöjjünk, nem is vétethetik el.
Kétségtelenül vannak sokan a hazában, kik a népiskolának felekezetek szerinti elosztását a vallásos érzelmek fenntartására nem tartják szükségesnek, s e nézet nyilvánult az 1848-i törvényhozásnál is, melynek folyamata alatt az általam indítványba hozott törvényjavaslat főként azon szempontból támadtatott meg, mert abban a felekezetek különbségére tekintettel valék. De mindamellett, habár sokan vannak is a hazában, kik a valláskülönbség nélküli közös iskolák felállítását kívánatosnak tartják, előttem kétségtelennek látszik, hogy a többség a jelen pillanatban e nézetet nem osztja még, s hogy ily iskolák behozása a közvélemény sértése nélkül lehetetlen.
Végre, harmadszor, hogy miután nemzetünk semmihez nem ragaszkodik inkább, mint az önkormányzat eszméjéhez, s miután ezen eszme egész közigazgatásunk egyik alapját képezi, a kormány a népnevelés ügyében sem támaszkodhatik azon eszközökre, melyek egy centrálisabb kormánynak rendelkezésére állnak, részint mert ezzel a nemzet közvéleménye ellentétben áll, részint mert ott, hol a közélet semmi ágában centralizáció nem létezik, a centralizációt éppen a népnevelés körében behozni teljes lehetetlen.
Ha már most azon meggyőződésből indulva ki, melyben kétségen kívül Ön is osztozik, hogy hazánkban nincs vallásfelekezet és nincsen vidék, melynek körében a népnevelés jelen állapotjával megelégedhetnénk, hogy e szerint a javításoknak szüksége általános, elismerjük, miként minden javításnak első feltétele, hogy a népnevelés jelen állapotjáról magunknak teljes ismeretet szerezzünk, ha belátjuk, hogy ha javítani akarunk, azon tényezőkön kívül, melyek a nevelésre eddig befolytak, még másokról kell gondoskodnunk: vajon mik azon eszközök, melyek a kormánynak, hogy a népoktatás mezején kötelességének eleget tegyen, a jelenleg létező viszonyok s uralkodó nézetek mellett rendelkezésére állnak?
Újra mondom, hogy én a centralizációtól éppen a népnevelés mezején nem várok nagy eredményeket. Azon adatok, melyeket a kormány magának orgánumai által szerezhet, s melyek a száraz statisztikai adatokon alig terjeszkednek túl, soha nem elégségesek arra, hogy a népnevelésnek valóságos állapotát s néha legnagyobb hiányait felismerjük. De elvonatkozva ettől, s megengedem, hogy a mód, melyet Guizot 1833-ban arra használt, hogy magának a francia népnevelés állapotjairól a szükséges ismereteket megszerezze, a legcélszerűbb, s hogy ugyan e célra néhányszáz kormánybiztost küldve ki, a szükséges felvilágosítás ezen úton is el volna érhető.
De vajon, ha az egész nagy kormányi gépezetet, mely erre szükséges, előállíthatjuk is, és ha az országgyűlés a százezreseket, melyeket ez igénybe venne, ellentmondás nélkül megszavazná, nem kell-e szintúgy tartanunk, hogy különböző vallásfelekezeteink, melyek autonómiájuk felett őrködve, a kormánynak minden beavatkozását az iskolába eddig sérelemnek tekinték, oly kormánybiztosoknak kiküldését, kik az egyes iskolák állapotját megvizsgálva, azokról a kormánynak jelentést tesznek, autonómiájukra nézve sérelmesnek fogják tartani.
Ugyanez áll a törvényhatóságok hasonló tevékenységéről is, mert bármily nagy a kegyelet, mellyel a nemzet törvényhatóságai iránt viseltetik, bármily általános a kívánat, hogy azoknak hatásköre közéletünk minden ágaira terjedjen, igen kétlem, hogy azon vallásfelekezetek, melyek csak teljes önállásukban találják biztosságukat, a törvényhatóságok beavatkozását óhajtanák vagy szó nélkül elfogadnák, hogy azon iskolák ügyébe, melyeket saját alapítványaikból vagy adóztatásból tartanak fenn, más felekezetű polgárok bármily befolyást gyakoroljanak.
S ha ez áll, ha a jelen állapot teljes felismeréséhez, mely minden haladásnak első feltétele sem a kormány által erre különösen felállított közegek, sem a törvényhatóságok útján nem juthatunk anélkül, hogy ezáltal a különböző felekezeteknek féltékenységét ne idéznők elő, vajon mily eszköz marad rendelkezésünkre, hogy a cél eléressék?
Csak két lehetőség marad hátra. Vagy egyenesen azokhoz kell fordulni, kik a népnevelés ügyét eddig vezették, az egyházakhoz; vagy egyenesen a közönséghez, melyet az ügy érdekel.
Hogy az elsőt nem tevém, oka éppen azon meggyőződésemben kereshető, hogy az egyházak, melyek eddig a népnevelés ügyét kizárólag vezették, annak előmozdítására bizonyosan megtették mindazt, ami hatalmukban állt, s hogy így ily felszólításnak nem lehetne más eredménye, mint hogy olyanok, kik kötelességeiket úgyis ismerik és azokat a lehetőségig teljesítették, erre szép szavakban újra felszólíttatnának.
Ha a szavak helyett sikert akartam, nem maradt tehát más hátra, mint hogy a népnevelés érdekében azokhoz forduljak, kik azzal eddig nem foglalkoztak, s kiket ez leginkább érdekel, s a kor összes polgárait felszólítsam, hogy e fontos ügy előmozdítására egyletekké alakulva ők magok tegyék mindazt, mit annak előmozdítására sokuknak egyesített akaratától és tevékenységétől várhatunk, s midőn ezt nem mint miniszter, hanem mint egyes polgár tevém, midőn ezt azért tettem így, hogy ezen egyletekben senki kormány-orgánumokat ne lásson, hanem azokat a polgárok által egy bizonyos cél elérésére alakított szabad egyleteknek tekintse, melyek semmi hivatalos jellemmel nem bírnak; midőn a szabályoknak csak egy mintáját közölve világosan, szavakban felhívtam mindenkit, hogy a szabályokat az egyes vidékek szüksége és körülményei szerint módosítsa, midőn még azon kérdésre nézve is, vajon ezen egyesületek a vallásra tekintet nélkül vagy felekezetek szerint alakuljanak-e? - csak személyes nézeteimet adtam elő, s mindenkinek szabad akaratára bíztam, hogy erre nézve az egyes vidékekben létező közvélemény szerént járjon el: bizonyosan nem várhattam, hogy indítványom valaki által olyannak fog tekintetni, mely által akár az egyes felekezetek autonómiája korlátoltatnék, akár a miniszteriális hatalom kiterjesztése céloztatik, kivéve annyiban, amennyiben a kormány hatalmát semmi nem emeli inkább, mintha az a közvéleményre támaszkodhatik.
Mert hogy ezen egyletek által csakugyan egy erős közvéleménynek alakítása vala célom, hogy midőn a népnevelés ügyében minden egyes polgárnak tevékenységét hívám fel, szándékom az volt, hogy a népnevelés körül az országban létező különböző nézetek a lehetőségig egyesíttessenek, és így ezen kérdésben egy erős, organizált közvélemény támadjon, mely a kormánynak törvényjavaslatainál s egyes rendelkezéseinél irányul és támaszul szolgáljon, ezt szívesen elismerem.
A kételyek, melyeket ön ezen eljárásom eredménye iránt kifejez, a következők:
hogy hazánkban az egyleti tevékenység sokkal újabb, semhogy attól nagy eredményeket várhatnánk;
hogy a népnevelési egyletekre oly dolgok bízatnak, melyeknek teljesítése az egyletek körén kívül fekszik;
hogy az egyes vallásfelekezetek ezen egyletektől a szükséges közléseket megtagadják;
hogy ezen egyletek száma oly roppant lesz és általok oly komplikált gépezet állíttatik fel, melyet igazgatni nem lehet, és mely csak zavart okozhat;
hogy végre ezen egyesületek nem szabad egyesületeknek, hanem a miniszteriális organizmus egy részének fognak tekintetni.
Mi az elsőt illeti, megengedem, sőt magam is bevallom, hogy az egyesületi tevékenység nálunk még újabb, mint más nemzeteknél, ugyanezt mondhatjuk csaknem mindazon institúciókról, melyek az újabb kori demokratikus alkotmányok alapját képezik, ugyanezt mondhatjuk például a sajtóról is; de vajon ki következtetheti ebből, hogy miután alkotmányunk megváltozott, és az egész nemzet minden osztályainak tulajdonává vált, ne alkalmazzuk azon institúciókat, melyek nálunk újak, de melyek nélkül megváltozott alkotmányunk célszerűen nem működhetik; hogy ne éljünk a sajtóval, mert ez nálunk kevésbé fejlett ki, mint más országokban? És habár az egyleti szabadság gyakorlatában újabbak vagyunk is, véleményem szerint nem mondhatja senki, hogy annak eredményeit nem mutathatjuk elé már most is, és én, ki az első iparbanknak egy ideig élén álltam, és a napokban az iparegyesület működését 1700 taggal kezdhettem meg, jogosítva érzem magamat, hogy e részben más nézetben legyek, és az egyesületi tevékenységtől, midőn az a népnevelést tűzi ki magának feladatul, ha nem is oly eredményeket, minőket például Hollandiában látunk, de bizonyosan nagy eredményeket várjak, azaz mindazokat, melyeket alkotmányos országban egy erősen kifejlett közvéleménytől várhatunk.
Mi a második ellenvetést illeti, megengedem, hogy az egyesületi szabályok tervezetében oly kör jelöltetik ki, melyet tökéletesen ezen egyleteknek egyike sem fog betölthetni; de vajon ha azt akarjuk, hogy ezen egyesületek minél több honpolgárt foglaljanak magukban, nem kell-e azoknak oly kört kijelölnünk, mely mindenkinek fáradozásainak méltó célt ígér, s vajon elérhetjük-e ezt, ha az egyleteknek csak azon feladatot tűzzük ki, hogy azok a népnevelés hiányai s azok elhárításának szüksége felett diszkuciáljanak, s minden praktikus eredmény nélkül oly dolgokat világosítsanak fel, melyeken úgysem kételkedik senki. - És én nem hiszem, ha azon feladatok közt, melyek az egyleti tevékenységnek kitűzettek, olyan legyen, mely az egyesületi tevékenység körén kívül fekszik, főképp nem számíthatom ezek közé a statisztikai adatoknak gyűjtését, s az egyes iskolák állapotáról és az egyes népoktatók működéséről szóló tudósításokat, mert valamint az elsőkre nézve éppen a tagoknak nagy száma azokat ily adatok gyűjtésére képesebbé teszi, mint bárki mást, úgy nem hiszem, hogy bármily tárgy, mely iskolák állapotára vonatkozik, a közvélemény hatáskörén kívül vagy felül állana. - Kimondván azt, hogy a népnevelési egyletek - mi úgyis a dolgok természetéből következik - semminemű hivatalos hatáskörrel nem bírnak, hanem hogy azok egyedül a közvélemény orgánumainak tekintendők, melyek által az egyrészről a létező állapotokról magának tudomást szerez, s ezen állapotok felett ítéletét mondja ki, úgy hiszem, az egyes vallási felekezetek féltékenységétől tartani nincs okunk, annyival kevésbé, minthogy ott, hol a felekezeti szellem annyira menne, hogy valamely felekezet tagjai jogsértést találnának abban, hogy olyanok, kik más vallási felekezetnek hívei, felekezeti iskolák iránt érdeket mutatnak, a nehézségeket, melyek ebből támadhatnának, könnyen kikerülhetők azáltal, hogy minden felekezet külön egyesületeket alakít.
És éppen ezért nem oszthatom azon aggodalmakat sem, melyeket ön cikkében a következések iránt kifejez, ha ily egyletek "tervrajzom értelmében létrejönnének, és e roppant nagy gép működése elkezdődnék". - Hiszem, sőt reménylem, hogy ez nagy változást fog előidézni népnevelésünk mezején. Az ijesztő csend helyett, mely e téren eddig uralkodott, s mely között némelyek tán jól érzék magukat, nagy mozgalmat, sőt zajt várhatunk, s talán itt-ott oly indítványokat, melyek céliránytalanok. A szabadság általában nem csendes, nem hallgatag, nem kényelmes; de vajon lemondjunk-e ezért a szabadság eredményeiről, és inkább mostani állapotaiban hagyjuk népnevelésünket, vagy azon organizmushoz forduljunk a népnevelés javítására, melyet Francia-, vagy Poroszország alkalmazott.
Megengedem, hogy egy célszerű népnevelési törvény és jól kombinált kormánygépezet, mely a minisztérium rendeleteit végrehajtja, a nevelés előmozdítására szinte sokat tehet, sőt, oly országban, hol a mezőn már sok történt és hol elég, ha mérsékelten haladunk, ily intézkedések a célnak tökéletesen megfelelhetnek. De ne feledjük el, hogy mi hátramaradtunk; nem saját hibánkból, de nagyon hátramaradtunk más, mívelt nemzetek mögött. Nekünk sokat kell tennünk, sokat és rövid idő alatt. Annyit, amire a törvényhozás és kormány összes ereje nem elégséges; és vajon miként remélhetjük a nagy feladatnak megoldását, ha a nagy munkában, mely előttünk áll, az egész nemzet, részt nem vesz, ha egy roppant gépezetet nem állítunk, melyben millió fej gondolkozik, millió kéz a munkához fog?
Hogy ott, hol ugyanazon feladattal nagyszámú egyletek foglalkoznak, melyeknek mindegyike nagyszámú tagokból áll, a nézetekben ellentétek támadhatnak, sőt fognak támadni, hogy a haladás, melyet várhatunk, nem lesz oly rendezett, mint egy ezredé, nem lesz oly szabályozott, mintha a minisztérium hivatalnokai által kidolgozott nevelési terveit az egyházi elöljáróságokkal közli, s ezek azokat hivatalos formában alattvalóiknak kiadják, hogy a zajnak bizonyos mértéke nem kerültethetik ki, melyet a közvéleménynek egyes tárgyakkali élénk foglalkozása mindég előidéz - mindezt soha nem vonhatom kétségbe, csakhogy én az izgatásnak azon nemét, melyről szóltam, arra - ha a népnevelés ügyében rövid idő alatt nagy eredményeket akarunk, szükségesnek tartom; s hogy attól nemcsak semmi hátrányt nem, sőt, jó következéseket várok, főképp ha arról gondoskodunk, hogy a támadható ellentétek kiegyenlítése eszközöltethessék, és éppen ez vala az ok, melyért indítványozám, hogy az ország különböző egyleteinek küldöttjei évenkint egyszer közös ülésre összegyűljenek - miáltal nemcsak a különböző irányok egyesítésére alkalom nyújtatnék, miáltal nemcsak a zavar kerültetnék el, mely sok önálló egylet működéséből következhet, de egyszersmind azon, sokkal károsabb eszmezavar érné végét, mely jelenleg a népnevelés körül hazánkban létezik.
Ami végre azon aggodalmat illeti, hogy az alakítandó népnevelési egyletek, mert azok a minisztériummal közvetlen levelezésben állnának, s a minisztérium által kiadandó rovatos ívek betöltésére a tanítás és tanulás módja, eredményeinek észlelésére és nézeteiknek a minisztériummal való közlésére szólíttattak fel, hatóságoknak, a bizottmány tagjai pedig hivatalnokoknak tekintetnének, ily tévedéseknek eloszlatását csak a tapasztalástól várhatjuk.
Miután a nyilatkozat, hogy a népnevelés ügyében kiadott körlevelemet nem mint tisztviselő, hanem mint egyes polgár írtam, az aggodalmakat, melyek némelyeknél a miniszteriális kezdeményezésből támadtak, nem oszlatta szét, ha újra kimondom is, hogy ezen egyletek üdvös működésének egyik feltételét éppen azoknak teljes szabadságában találom, ez némelyekre talán szinte nem volna hatással, de a tapasztalás kétségen kívül meg fogja győzni ezeket is, miként az, hogy ezen egyesületek éppen általam indítványoztattak, éspedig akkor, mikor a minisztériumnak tagja vagyok, azoknak természetét nem változtathatja meg, s oly egyesületekből, melyek az ország különböző vidékeiben egyesek szabad akaratából, minisztérium minden egyenes befolyása nélkül alakultak, miniszteriális orgánumokat nem csinálhat. - A miniszteriális állás arra, ki azt elfoglalja, nagy kötelességeket ró, de nem foszthatja meg azon jogtól, hogy mit hazája érdekében jónak és szükségesnek tart, azt tehetsége szerint teljesítse. Miután tehát hivatalos állásom nem változtatta meg azon meggyőződésemet, hogy a népnevelés ügye nem puszta törvények és miniszteriális rendeletek, hanem csak a népnek közreműködése által indulhat jobb fejlődésnek, nemcsak jogom, de kötelességem volt, hogy a népnevelés ügyében azon eszközhöz nyúljak, melyet legjobbnak tartok.
De valamint hivatalos állásomban nincsen semmi, ami engem az indítvány tételétől visszatartóztathatott, úgy az indítványozónak állása nem változtathatja meg ezen egyesületek természetét sem, valamint azok ez által semminemű hivatalos állással nem ruháztathatnak fel, úgy nem is jöhetnek más viszonyba a közoktatási minisztériummal, mint mely feladásnak természetéből önként következik.
Az egyletek a minisztériummal szintúgy, mint azon hatóságokkal, melyek a népnevelésre hivatalos kötelességüknél fogva felügyelnek egyenesen közlekedhetnek, amennyiben jónak látják a minisztérium által velök közlött statisztikai táblákat betöltik, és a nevelésre nézve általánosan vagy egyes iskolákat illetőleg nézeteiket a minisztériumnak előadják. De minthogy ez csak azon természetes összeköttetésnek következése, mely a közoktatási minisztérium és mindazok közt létezik, kik a népnevelésnek fontosságát belátva annak javításán dolgoznak, az ily összeköttetés a fontos ügy célszerű vezetésének feltétele, de nem olyan, mi által ezen egészen szabad egyesületeknek természete változnék. - És valamint meg vagyok győződve, hogy sem a közoktatás minisztere, ha a tisztviselőkön kívül senki által a közoktatás mezején netán felmerülő hiányokról nem tudósíttatik és senkitől támaszt nem várhat, sem az egyletek, ha a minisztérium létezését ignorálják, feladatuknak eleget nem tehetnek; úgy meg vagyok győződve, hogy azon nagy eredményeknek, melyeket a népnevelési egyletek alakulásától várok, nagyobb részét áldoznák fel, ha a közöttük s a közoktatási minisztérium között szorosabb viszonyt akarnánk megalapítani, mint mely a kormány s egy alkotmányos ország polgárai között, kik vele ugyanazon cél után törekednek, mindig létezik.
Ez nézetem az általam indítványozott egyesületekről.
Azon meggyőződésből indulva ki, hogy miután hátramaradásunk a népnevelés mezején tagadhatatlan, és alkotmányos szabadságunk, sőt nemzeti létünk biztosítása azt kívánja, hogy sokat tegyünk egyszerre és sokat rövid idő alatt, a kormány és törvényhozás maga e roppant feladatnak eleget nem tehet. Itt az egész nemzetnek akarni s cselekedni kell, s minthogy ez csak úgy eszközölhető, ha az egész nemzet ezen ügynek fontosságát belátja, s egyszersmind tért talál, melyen a közös munkában részt vehet, én ezen legfontosabb nemzeti ügynek előmozdítására nem ismerek jobb, nem ismerek más módot, mint melyet indítványoztam, s habár meg voltam lepetve, midőn tapasztalám, hogy az egyesületi tevékenységet szólítva fel, azaz azt, mi minden szabadságnak alapját képezi, indítványom ellen azon panasz emeltetett, hogy általa az autonómia veszélyeztetik. Minden, amit eddig hallottam s olvastam, nem ingatott meg nézetemben.
A cél, mely után törekedtem s törekszem, nem volt egyéb, mint az; hogy azon ügy iránt, melynél fontosabbat nem ismerek, de melyre nézve még a legjobb hazafiak között sok helyen csak közönyösséget találunk, közérdeket gerjesszek, s hogy a népoktatás mezején, hol eddig sokan üdvösen, de homályban működtek, mentül több világosság terjedjen el, és mind az egyeseknek érdemeit, mind azon hiányokat belássuk, melyek azon találhatók, - és habár az ellenzés, mellyel indítványom több helyen találkozott, azt vonhatja is maga után, hogy eszmém szűkebb körökben alkalmaztatik, mint vártam, azért mégis hiszem - sőt a már eddig elért eredmények után meg vagyok győződve, hogy e cél el fog éretni; s hogy azon eredmények, melyeket ott, hol szabad népnevelési egyletek alakulnak, tapasztalunk, el fogják oszlatni a kételyeket, melyek most egyesek által indítványom ellen felhozatnak.
Egy részét azon akadályoknak, melyek népnevelésünk emelkedésének útjában állnak csak a törvényhozás háríthatja el, és bizonyos, hogyha azt, amit e téren - bár bűnünk nélkül - elmulasztanánk, haladásunk gyorsasága által pótolni akarjuk, erre az egész nemzet közreműködésre kívántatik, de nem kevésbé kétségtelen az is, hogy az egész nemzet körében éppen a néptanítók osztálya az, melytől e nagy nemzeti feladat megoldása leginkább függ.
A törvényhozás a népnevelésnek oly rendszerét állíthatja fel, mely korunk szükségeinek teljesen megfelel; gondoskodhatik a pénzforrásokról, melyek annak életbeléptetésére szükségesek, s az ország polgárai egyesületekké alakulva, hatalmasan támogathatják törvényhozásunk céljait. - És mind a nemzet, mind törvényhozásunk kétségtelenül meg fog felelni e részben várakozásainknak.
De a törvényhozás bármi célszerűen intézkedjék is, csak egy szebb jövőnek alapjait rakhatja le; az egyesületi tevékenység a népoktatás javításánál bár nagy segédül szolgálhat, de végre is csak segédkezet nyújthat: hanem e javítás maga csak azok által eszközölhető, kik a közoktatással közvetlenül foglalkoznak, s ha azt kívánjuk, hogy népoktatási állapotaink gyorsan javuljanak, ha belátjuk, hogy éppen e téren nem várhatunk, hanem hogy arra kell törekednünk, hogy a népnevelés emelésére addig is, míg törvényhozásunk határozatai gyümölcsöt hozhatnak - annyit tegyünk, amennyit lehet; be kell látnunk azt is: miként minden e célra irányzott törekvéseinknek eredménye azon buzgalomtól függ, mellyel e hon néptanítói törekvéseinkben részt vesznek. - És én úgy vagyok meggyőződve, hogy azon eredmények, melyeket e téren a most is rendelkezésünkre álló eszközökkel elérhetünk, sokkal nagyobbak, mint azt a legtöbben vélik.
Népoktatásunk rögtön vagy csak rövid idő alatt is nem emelkedhetik azon állapotra, melyen azt Európa többi nyugati népeinél látjuk.
A közönyösség, mellyel ez ügy iránt sok helyen éppen azok viseltetnek, kiknek a népoktatás emelése leginkább érdekökben fekszik; a szükséges taneszközöknek hiánya, mely néhol annyira megy, hogy még a népnevelésnek első feltétele, az iskolaépület sem található; végre és főképp a néptanítóknak állása, mely e pályára különösen hivatottat is attól visszaijeszti - oly akadályok, melyek más országokban is csak kitartó komoly törekvéssel, nagy áldozatokkal és egy bizonyos idő után győzettek le. De vajon, ha azt belátva, elismerjük is, hogy mindaddig, míg ezen akadályok nem háríttattak el, népoktatásunk oda nem emelkedhetik, hol azt például Poroszországban vagy Svájcban látjuk, - ebből az következik-e, hogy ezen fontos ügy érdekében semmit sem tehetünk?
Tegyük fel, hogy népnevelésünk eszközeiben semmi sem változnék. A régi rozzant iskolaépület, a tanítónak elégtelen fizetése, a hiány, melyet az iskola közös taneszközökben s a gyermekek többsége könyvekben és írószerekben szenved, minden úgy maradna, mint eddig volt.
De tegyük fel, hogy még ekként minden a réginél maradt, néptanítóinkat egyszerre nagy hivatásuknak szelleme szállná meg, hogy belátva feladatuknak egész fontosságát, mostantól azon meggyőződéssel dolgoznának annak megoldásán, hogy hazájok jövőjén dolgoznak, s mindazok között, kik büszkén a nemzet szolgáinak nevezik magokat, nincsen senki, ki ezt náluknál több joggal tehetné, mert hisz nincsen senki, ki tevékenysége által a jövő nemzedék jólétére nagyobb befolyást gyakorolhatna, mint ők.
Tegyük fel, hogy az iskolában s a néptanító helyzetében semmi sem változott, a tanterem falain nincs egy új szeg, melyre a hiányzó földabroszokat vagy ábrákat akasztani lehetne - csak azon nézet változott meg, mellyel a tanító saját hivatását tekinti, s vajon az ily tanítónak vezetése alatt álló intézet nem változnék-e meg tökéletesen már ezáltal is? vajon, ha feltehetnők, hogy néptanítóink mindegyike el van határozva, hogy a tanügy emelésére mindazt tenni fogja, mi korlátolt helyzetében hatalmában áll - nem mondhatjuk-e előre, hogy népoktatásunk ügye egyszerre oly haladást fogna tenni, minőt maga a törvényhozás legüdvösebb rendelkezései által is ily rövid idő alatt nem eszközölhetne?
Úgy hiszem, senki sem fogja kétségbe vonni ezen állításomat; hisz elismert elv, hogy minden iskolánál, de főképp a népiskolában tulajdonképp minden a tanítótól függ, s az bizonyos, hogy ha néptanítóink mindegyike annyit tenne, amennyit tehet, népoktatásunk rögtön a legnagyobb átalakuláson menne keresztül. De vajon lehet-e, szabad-e ezt feltennünk? Tudjuk, mi kevés történt eddig néptanítóink kiképzésére, s mennyire elhagyott az ország nagy részében állapotuk, s vajon remélhetjük-e, hogy azok, kikért a haza eddig oly keveset tett, egyszerre lelkesülni fognak azon hivatásért, mely nekik még mindennapi kenyeröket sem szerezte meg?
Míg a néptanítóknak anyagi jólétéről nem gondoskodtunk, addig tőlök lelkesedést nem várhatunk.
Sokszor hallottam és olvastam ezen állítást, de mindig azok közé számítani azt, melyeket praktikusoknak tartanak, de melyeket a tapasztalás megcáfol. - Meggyőződésem szerint a buzgalom, mellyel e hazának szolgálunk, soha sem függ azon díjtól, mellyel az fáradozásainkat jutalmazza, s ha ezen meggyőződésem minden egyéb tekintetben csalódásnak bizonyulna is, a néptanítók osztályánál senki nem vonhatja kétségbe helyességét.
Az 1851-i francia törvény a néptanító fizetésének minimumát (a tanpénzt s általán véve a néptanítónak minden jövedelmét összevéve) 500 frankban, értékünk szerint körülbelül 250 frt-ban vette fel, és Svájc és Amerika kivételével kevés állam van, melyben a néptanítónak helyzete anyagi tekintetben fényesnek volna mondható. - A törvényben, melyet 1833-ban Guizot indítványozott Franciaországban, a tanító rendes fizetésének minimuma éppen 200 frankban (80 ezüst frt.) állapíttatott meg, s tagadhatja-e valaki, hogy a népnevelés ügye Franciaországban Guizot törvénye után a legnagyobb lendületet vette, s hogy más államokban éppen az államnak ezen leghasznosabb, de legrosszabbul díjazott tisztviselői között találjuk azokat, kik hivatalukat legtöbb lelkesedéssel teljesítik? s nem mondhatjuk-e ugyanezt hazánkról is, melynek néptanítói között, bármennyire sanyarú legyen helyzetük, sokan hivatásuknak egész kiterjedésében megfelelnek, s a legbuzgóbbakat nem mindig azok között találjuk, kiknek anyagi helyzetéről legjobban gondoskodva van?
A számos levelek, melyeket hivatalos állásomban az ország különböző vidékeinek népoktatói hozzám intéztek, e részben nem hagynak semmi kétséget, s akár a képességet, akár a szellemet tekintsem, mely e levelekben nyilatkozik, bátran állíthatom: hogy néptanítóink egy részénél a képesség s nagy többségénél az akarat nem hiányzik, mely arra szükséges, hogy népoktatási ügyünk nagy lendületet vegyen, s kiknél ezt nem tehetjük fel, azokat végre önérdekök fogja serkenteni. Mert ha egyesek a néptanítónak jobb ellátását tartják is a népnevelési ügy emelésének első, sőt egyetlen feltételének, nem vonhatja kétségbe senki, hogy azon áldozatokra, melyek arra szükségesek, hogy néptanítóink méltányos díjban részesüljenek, a nemzet részéről csak úgy számolhatunk, ha ezt a népoktatás hasznáról győzzük meg, s ez egyedül azon buzgalomtól és sikertől függ, mellyel minden néptanító saját körében kötelességét teljesíti.
Azon a napon, melyen a nemzet éppoly szükségeseknek fogja tartani az áldozatokat, melyek tőle népnevelésünk megállapítására kívántatnak, mint azokat, melyeket a közigazgatás vagy közlekedési eszközöknek fenntartására hozni kénytelen, azon a napon a legnagyobb akadály, mely népoktatásunk emelésének útjában áll, elhárítva lesz, s elsősorban népoktatóinktól függ, hogy a nemzetet erről meggyőzzék.
Az agitáció, mely e nagy nemzeti ügy keresztülvitelére szükséges, sikerrel csak az iskolában folytatható, s a népoktatók, midőn közülök mindenik saját körében mindent elkövetve, mi tőle kitelik, a mívelődés terjesztésén dolgoznak, egyszersmind saját szebb jövőjüket alapítják meg.
S nem kezdhetem meg jobban e lapokat, mint midőn azon meggyőződésemet fejezem ki, hogy a tapasztalás igazolni fogja a néptanítókba helyezett azon bizodalmamat, mellyel népoktatásunk gyors emelkedését buzgóságuktól várom.
Kisjenő kerülete t. képviselője interpellációt intézett a kormányhoz: szándékozik-e a kormány az 1848-i XX. t. cikk 3. szakaszának folytán, az illető hitfelekezeteket meghallgatván, az egyházak és iskoláknak az állam részéről való segélyezése tárgyában kimerítő törvényjavaslatot előterjeszteni?
Megengedi a t. Ház, hogy miután az interpelláció két tárgyra vonatkozik, ti. először a különböző egyházak egyházi, másodszor azoknak iskolai szükségeik céljából való segélyezésére: én a két tárgyat egymástól elválasztom, s először csak az egyházak segélyezéséről szólok.
Igen t. barátom interpellációjában hivatkozik az 1848. XX. t. cikk 3. szakaszára, de legyen szabad megemlítenem, hogy interpellációjának tartalma eme t. cikk tartalmával nem egyezik meg, miután t. barátom a különböző egyházak segélyezésére szólította fel a kormányt, az 1848. XX. t. cikk 3. szakasza pedig egészen mást foglal magában. E harmadik szakasz tudniillik világos szókkal ezt mondja: "Minden bevett vallásfelekezetek egyházi és iskolai szükségei közálladalmi költségek által fedeztessenek." Itt tehát nem egyedül segélyezésről van szó, hanem ezen költségeknek az állam által való teljes fedezéséről.
Ami t. barátom kérdését illeti, szándékozik-e a kormány az egyházak segélyezésére nézve kimerítő törvényjavaslatot a Ház elé terjeszteni: én azt hiszem, hogy magának a segélyezés szónak értelme egy kimerítő és részletes törvény alkotását bizonyos tekintetben kizárja. Az egyházak segélyezése csak büdzsé útján, azaz oly módon történhetik, hogy a kormány az egyes egyházak segélyezésére, amennyiben ennek szükségét látja, egy évre bizonyos összeget indítványoz. Ez azon út, melyet a kormány követett, midőn, amennyiben a kincstárnak megszorult állapota engedte, az egyes egyházaknak ily módon való segélyezésére büdzséjébe bizonyos összegeket vett fel, melyek, ha nem is oly nagyok, hogy az egyes egyházak szükségeit teljesen pótolhatnák, legalább bizonyítják azt, hogy a kormány, amennyire az ország financiális állapota engedi, az országnak 1848-ban tett ígéretét a lehetőségig törekszik beváltani.
Amennyiben a tett interpelláció által azon kérdés intéztetett a kormányhoz: szándékozik-e még e törvényhozásnak jelen folyama alatt kimerítő törvényjavaslatot terjeszteni a Ház elé, mely által az szabályoztassék, hogy az ország pénztára minden egyes egyháznak egyházi szükségeit teljesen fedezze? - arra nézve bátor vagyok kijelenteni, hogy a kormánynak ily törvényjavaslat előterjesztése szándékában nincs, és nem is lehet, mivel a jelen körülmények közt ezt sem az ország financiális állapota nem engedi, sem a kellő előkészületek, melyek e kérdés tisztába hozatalára szükségesek volnának, nem léteznek. Mert ha az ország minden egyes egyháznak egyházi szükségei fedezését magára akarná vállalni, akkor mindenekelőtt ezen szükségek teljes ismerete lenne szükséges, márpedig a jelen pillanatban, azon elveknél fogva, melyeket több egyház legfőbb kincseként őriz, azaz az egyházi autonómia elveinél fogva, a kormány jelenleg nincs azon helyzetben, hogy magának az egyes egyházak jövedelméről és szükségeiről oly tudomást szerezhessen, mely egy, a Ház elé terjesztendő törvényjavaslat alapjául szolgálhatna.
Ennyi az, amennyit t. barátom interpellációjának azon részére válaszolnom kellett, mely az egyházak segélyezését illeti.
Interpellációjának másik részére, mely különböző egyházi felekezetek iskoláinak szükségét illeti, s így a népnevelés kérdésével áll összeköttetésben, e tárgya által oly nagyfontosságú interpellációra nem adhatok jobb választ, mint midőn ezennel a népiskolai tanintézetek ügyében a kormány által készített törvényjavaslatot a Ház asztalára tisztelettel leteszem.
Nem foglalja ezen törvényjavaslat magában az összes népoktatási kérdést, melynek egyik legfontosabb ága a felsőbb nevelés, a középtanodák rendszere, mi egy későbbi törvényjavaslatnak tartatott fenn; de magában foglalja azon intézkedéseket, melyeket arra, hogy hazánkban a népnevelés végre egy, az ország állapotához méltó állást foglaljon el, szükségesnek tartok. S miután ezt éppen a közoktatásra szükségesnek tartom: ezen része az, melynek megállapítása a nemzet legnagyobb részének leginkább érdekében fekszik; s miután valamint alkotmányunk alapja demokratikus, úgy összes közoktatásunknak alapját is a népnevelésben kell keresnünk: azt hiszem, ez mindenesetre az első lépés, melyet ezen pályán tenni kell.
Szükségtelennek tartom, hogy a tisztelt Házat ezen törvényjavaslatnak vagy inkább tárgyának fontosságára figyelmessé tegyem.
Fölfogásom szerint, ha fontos, hogy tökéletesbített közlekedési eszközök által ezen haza anyagi érdekeiről gondoskodjunk; nem kevésbé fontos, hogy gondoskodjunk azon közlekedési eszközökről is, melyeken az eszmék közlekedhetnek. Ilyeneket pedig csak az iskola által építhetünk. Mai időben teljes meggyőződésem szerint minden áldozat, melyet az anyagi célok előmozdítására teszünk, közlekedési eszközeink megjavítása, pénzügyi viszonyainkat szabályozó törvények, mind nem fognak célhoz vezetni, még az anyagi érdekek terén sem, ha nem gondoskodunk mindenekelőtt a népnek értelmi neveléséről. A népnek értelmi emelésében fekszik legbenső meggyőződésem szerint ezen haza egész jövője. Ettől függ, hogy nemzetünk, mely ezen földet vitézsége által fegyverrel foglalta el, azt értelmessége által megtartsa. Most Európának ezen helyén más nemzetnek, mint valóban civilizált nemzetnek, nincs helye.
Nem akarok szólani a törvény tárgyának fontosságáról; de engedje meg a t. Ház, hogy annak sürgősségéről szóljak egypár szót. Sürgető szükségnek tartom, hogy a t. Ház ezen javaslat fölött minél előbb határozzon. Először azért, mert ne feledjük el, hogy ezen hazában kétmillió-ötszázezer iskolaköteles gyermek van, s hogy az sem mellékes kérdés, vajon ezen kétmillió-ötszázezer gyermek nevelése egy évvel előbb vagy később kezdetik-e meg? Másodszor azért, mert bármilyen roppant a felelősség érzete, mely rajtam fekszik, miután a népnevelés vezetése reám van bízva, én kötelességemet teljesíteni képes nem vagyok, ha a törvényhozás bizonyos elveket nem mond ki, melyek a népnevelés alapját képezik. Ilyen például az iskolakötelezettség, ilyenek azon eszközök, melyek által az iskolamesterek ellátásáról s műveltetéséről gondoskodnunk kell. Harmadszor végre teljes őszinteséggel be kell vallanom, hogy megváltozott viszonyaink éppen a népoktatás terén nemcsak haladást nem idéztek elő, hanem egyes esetekben visszalépést is. Az előbbi abszolút rendszer alatt nem lévén törvény, s az, hogy a törvény nem létezik, senkit abban, amit tett, nem akadályozván, az egyes megyékben a szolgabírák és megyefőnökök az iskolakötelezettséget törvényként kimondották, és azon szülőket, kik gyermekeiket iskolába nem küldék, bizonyos bírságra ítélték el, úgyszintén ráoktrojálták az egyes községekre az összegeket, melyeket ők az iskolamesternek fizetni tartoznak, vagy azon munkát, mely szükséges arra, hogy iskolaépületek állíttassanak fel. Mi, mint az országnak alkotmányos kormánya, csak ott és annyiban rendelkezhetünk, amennyiben a törvény arra jogosít. És így mindaddig, míg törvény nem létezik, sem az egyes szülőket arra, hogy gyermekeiket iskolába küldjék, sem az egyes községeket arra, hogy iskolamestereiket ellássák vagy iskolaépületeket állítsanak fel, nem kényszeríthetjük. Ennek folytán biztossá tehetem a t. Házat, hogy több helyen, mint én hittem, az iskolába járó gyermekek száma nemcsak nem növekedett, sőt megfogyott; és minden, ami ezen bajoknak elhárítására részint a népnevelési egyletek alakítása, részint hírlapok útján eszközöltetett, nem vezethet célhoz, ha a kormány, midőn a népnevelés érdekében rendelkezik, nem támaszkodhatik törvényre.
Megengedi tehát a t. Ház, hogy midőn ezen törvényjavaslatot asztalára leteszem, egyszersmind azon kérésemet fejezzem ki, hogy bármennyire el van foglalva a t. Ház más, nagyfontosságú tárgyakkal, ezen törvényjavaslatot minél előbb tárgyalás alá venni méltóztassanak, mert teljes meggyőződésem szerint az 1848-i törvények valóban biztosítva, valóban végrehajtva csak azon a napon lesznek, melyen a t. Ház a népnevelésről gondoskodott.
Erről azonban a szülők vagy gyámok a helybeli iskolai széknek bélyegmentes bizonyítványt tartoznak előmutatni; valamint az illető iskolai hatóságok is kötelesek ügyelni, hogy az ily gyermekek legalábbis oly oktatásban részesüljenek, minőt a törvény szerint berendezett nyilvános elemi népiskolában nyerhetnének, és a kötelezett évek tartamáig taníttassanak.
a) hit- és erkölcstan;
b) olvasás és írás;
c) fejbeli és jegyekkel való számolás és a hazai mértékek ismerete;
d) nyelvtan;
e) természettan és természetrajz elemei, figyelemmel az életmódra és vidékre, melyhez a gyermekek nagyobb részének szülői tartoznak;
f) hazai földleírás és történet;
g) gyakorlati útmutatások a mezei gazdaság és különösen a kertészet köréből;
h) a polgári jogok és kötelességek rövid ismertetése;
i) ének;
k) testgyakorlat, tekintettel a katonai gyakorlatra;
a) a felekezeti iskolákat is közegei által időnkint meglátogatni;
b) szigorúan őrködni, hogy a 11., 12. és 13. §-ban foglalt feltételek pontosan teljesíttessenek;
c) meggyőződést szerezni arról, hogy teljesítik-e az illető hitfelekezeti hatóságok azon kötelességet, hogy az iskola vagyonának biztos elhelyezésére és rendeltetése céljára fordítására felügyeljenek;
c) a hitfelekezeti iskolákról, az illető hitfelekezeti hatóság útján, statisztikai adatokat szerezni be.
a) a magán egyének az általok nyitni szándékolt tanfolyamra oklevéllel képesítvék, vagy azon téren működésük folytán mind a tankerületi iskolai tanács, mind a kormány tudomása szerint közelismerést vívtak ki;
b) a társulatok a kormánynak eleve bejelentett alapszabályaik szerint kifejezetten e célra is alakultak.
Azon már fennálló hitfelekezeti iskolákra nézve mindazonáltal, amelyek eddigelé a község vagyonából és jövedelmeiből tartatnak fenn, szabadságában áll az illető községnek az eddigi gyakorlatot továbbra is fenntartani; de ily esetben a segélyezés a különböző hitfelekezeti iskolák közt igazságos arányban osztandó meg, s egy hitfelekezet iskolájától sem vonathatik el, míg a többi hitfelekezetek iskolái irányában is meg nem szüntettetik.
Ez az adó azonban az állami egyenes adónak 5 százalékát nem haladhatja meg.
Miért is ilyen helyeken a felekezeti iskolában a hit és erkölcstan tanítása bizonyos órákra szorítandó, mely idő alatt a más hitfelekezethez tartozó gyermekek saját hitfelekezetök gondoskodása folytán és felügyelete alatt fognak hit- és erkölcstani oktatásban részesíttetni.
a) vagy tanyai iskolák állítása által;
b) vagy oly határokban, hol a tanyáknak egymástóli távolsága miatt tanyai állandó iskolák a célnak meg nem felelnének, járó-kelő (ambuláns) tanítók alkalmazása által.
Ha ugyanazon helységben hitfelekezeti vagy egyéb népiskolák is volnának, melyekben csak 6 évi tanfolyam van, azon iskolákból kikerült gyermekek is 15. évök betöltéséig kötelesek a községi ismétlő iskolába járni.
Az ismétlő iskolában hetenkint télen 5, nyáron 2.
b) írás és olvasás;
c) fejbeli és jegyekkel számolás, és a hazai mértékek és pénznemek ismerete;
e) beszéd- és értelem-gyakorlatok;
g) némi általános földleírás és történet;
h) természettan és
különös tekintettel az életmódra és vidékre,
i) természetrajz elemi
melyhez a gyermekek nagyobb részének szülői tartoznak
k) gyakorlati útmutatások a mezei gazdaság és kertészet köréből;
m) ének;
n) testgyakorlat, tekintettel a katonai gyakorlatokra.
E vallásoktatásnak a közös iskolai órákon kívül is szintén nyilvánosan kell tartatni.
A fiú- és leánygyermekek ezen iskolákban minden esetben elkülönítve taníttassanak.
a) Fiúk számára:
b) szépírás és rajz;
c) anyanyelv;
d) amely iskolában a tanítási nyelv nem a magyar, ott a magyar nyelv;
e) számtan és mértan, alkalmazási gyakorlatokkal;
f) természettan és természetrajz, különös tekintettel a földmívelésre és iparra;
g) földrajz és történet (általános és hazai);
h) mezei gazdaságtan alapvonalai;
i) hazai alkotmánytan;
k) egyszerű könyvvitel;
l) testgyakorlat, tekintettel a katonai gyakorlatokra;
m) ének.
b) Leányok számára:
a) a hit- és erkölcstan;
c) számtan;
d) anyanyelv;
e) amely iskolában a tanítási nyelv nem a magyar, ott a magyar nyelv;
f) földrajz és történet;
g) természettan és természetrajz (különös tekintettel a kertészetre és női foglalkozásra);
h) ének;
i) női kézimunkák.
Egy tanító hetenkint 30 óránál többet nem köteles tanítani.
b) anyanyelvi irálytan és irodalom;
c) ahol a tanítási nyelv nem magyar, ott a magyar nyelv;
d) ahol a tanítási nyelv a magyar, ott a harmadik évfolyamon kezdve a német nyelv;
e) számvetés, kiterjesztve a polgári politikai számvetésig;
f) mértan
g) földrajz és
hazai és egyetemes;
h) történelem
i) természetrajz
tekintettel az iparra, kereskedésre és gazdaságra
k) természettan
l) vegytan
m) mezei gazdaság vagy ipartan, tekintettel a község és vidéke szükségére;
n) statisztika;
o) köz- magán- és váltójog alapvonalai;
p) könyvvitel;
q) rajz, a mértannal összhangzatba véve, és szépírás;
r) ének;
s) test- és fegyvergyakorlat.
Rendkívüli tantárgyak, amint a község ereje engedi, és rendkívüli órákban, a latin, francia stb. nyelvek és zene.
a) Tanítóképezdék
A segédtanár fizetése 450 frt, az iskola épületében lakás, fűtéssel és a köztartás asztalánál szabad étkezés. A gyakorlati iskola tanítójának fizetése lakáson kívül 700 frt.
a) Hit- és erkölcstan;
b) Neveléstan;
c) Oktatási módszertan:
d) Földrajz
általános és hazai;
e) Történet
f) Anyanyelv;
g) Magyar nyelv;
h) Német nyelv;
i) Természettudományok és azoknak a földmívelésre és iparra való alkalmazása;
k) Gazdaságtan, gazdasági és kertészeti gyakorlatokkal;
l) Hazai alkotmánytan;
m) Mennyiségtan és mértan;
n) Ének és zene (különösen hegedű és zongora);
o) Szépírás és rajz;
p) Testgyakorlat tanítása;
q) A gyakorló iskolában a tanítás gyakorlása.
A köztartás díját évenként a képezde igazgatótanácsa határozza meg.
A köztartáshoz szükséges fát és cselédséget az intézet fizeti.
Egyébiránt a köztartásban való részvétel a tanuló tetszésére hagyatik.
Szegény, szorgalmas és jó magaviseletű növendékek közől többen ösztöndíjban is részesíttetnek.
E jótétemények egyenlő jó magaviselet és szorgalom mellett szegény tanítók gyermekeinek adandók, s a felekezeti iskolák tanítóinak gyermekeire is kiterjesztetnek.
A könyvtár gyarapítására évenkint bizonyos összeg fordíttatik.
Az igazgatótanács ítéletei ellen is azonban fontosabb ügyekben a közoktatásügyi minisztériumhoz folyamodhatnak a felek.
b) Tanítónőképezdék
Az igazgatótanács csak kivételesen engedheti meg a künnlakást.
Mindenik növendék a felső népiskola tantárgyaiból szigorú felvételi vizsgát tartozik kiállani.
c) anyanyelv és helyesírástan;
d) magyar nyelv;
e) német nyelv;
g) neveléstan;
h) számtan;
i) természettan és természetrajz (különös tekintettel a kertészetre és a női foglalkozásokra, pl. a főzésre);
k) ének;
l) gazdasszonyság és háztartás szabályai;
m) női munkák;
n) a tanítás gyakorlása a gyakorló iskola leányosztályában.
Több szegény és kitűnő szorgalmú leányért az intézet fizeti meg a köztartási díjat. Ezek számát, az igazgatótanács felterjesztésére, a közoktatási miniszter határozza meg.
Aki e vizsgán kétszer visszavettetik, többé nem bocsáttatik vizsgára.
Egyébiránt a tanítónőképezde a tanítóképezdével ugyanazon hatóság alatt áll.
A kinevezés azonban csak egy évre érvényes; ez idő elmúltával csak az esetben újítandó meg, ha a község választási jogával ekkor sem élne két hét alatt.
E számadások, miután az iskolai szék által megvizsgáltattak, felülvizsgálat végett a községhez s onnan a tankerületi iskolai tanácshoz tétetnek át.
A királyi városok közül csupán Buda-Pest együtt képez külön tankerületet.
Egy tanfelügyelő több tankerületben is működhetik, ha területeiken összesen 300-nál több község nincsen.
Ha teendőinek halmozottsága igényli, a kormány másodfelügyelőt vagy segédet nevezhet mellé.
Ez iskolai székek a városrészek városi választói által 3 évre választatnak. Tagjaik azonban újra választhatók.
Ez iskolai székek teendői ugyanazok, amelyek a 121. §-ban elsorolvák, a tanítók választásán és az iskolai vagyon kezelésére való felügyeleten kívül, amely teendők Buda-Pesten a városi iskolai tanácsot és a városi képviselőtestületet illetik.
A budapesti (tankerületi) iskolai tanács a képviselőtestület által és ugyanannyi évre választatik, mint a képviselőtestület. Tagjai újra választhatók.
A városi iskolai széknek, hivataluknál fogva, tanácskozási és szavazati joggal bíró tagjai a helybeli lelkészek, felekezeti különbség nélkül, a községi tanítói testület két képviselője.
Ez évi jelentés az illető bizottság vagy képviselő-testület által mindenkor felterjesztetik a közoktatási miniszterhez.
Azon nem okleveles tanítók, akik a jelen törvény kihirdetésekor már hivatalban voltak, állomásaikon meghagyatnak ugyan, de kötelességök az iskolákat vizsgáló főhatóság előtt tanításbeli jártasságukat és ügyességöket igazolni. Akik ezt igazolni nem tudják, a nyári szünnapok alatt a legközelebbi képezdékben póttanulásra köteleztethetnek.
A választás eredménye az illető iskolatanácsnak jóváhagyás vé
