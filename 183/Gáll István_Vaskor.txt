Az ötvenes évek kezdetén, amikor még zöldfülű fiatalember voltam, s zöld volt a határőrparolim, és ezeknek a novelláknak első változatát vagy vázlatát kezdő íróként leírtam, fiatalosan tapasztalatlan volt szinte az egész ország, optimistán és gyanútlan vak hittel fogadtuk az új rendet, amely bonyolult külső és belső okok miatt torzult vaskor-rá - pedig ifjúságára mint aranykorra szeretne visszaemlékezni az ember.
Kezdettől fogva novellaciklust akartam írni, vagyis igazi novellákat fűzni fel egy gondolati-szerkezeti szálra. Ezért vannak visszatérő alakok és helyzetek, szinte minden összefügg a ciklus egészével, egyes hőseim pedig más könyvekben élnek tovább; szeretném hinni, hogy minden amit írok, egyetlen nagy ciklusban rendeződik el.
Hogy miért nem lett nagy regény ebből az élmény anyagból? Talán mert túl fájók, sebzők, villanófényűek a személyes emlékek, érzékeny fiatalként létemben fenyegetettnek éreztem magam, és ekkor még összefüggéseket se láttam az események között - mindezt visszaadni novellákban próbáltam.
Mit keresek én itt? - bámultam ki a rejtelmes éjszakába, amikor bevagonírozott újoncként megérkeztem Sopronba.
Mit keresek én itt? Ez valami rossz vicc. Csak tévedésből hozhattak ide. Nyolc évvel ezelőtt, negyvenkettőben itt tanácsoltak el a Szent Benedek-rendi gimnáziumból. Apám hazavitt, és hajnalonként vonatozhattam át a szomszédos Tatára, a kegyestanító-rendi piaristákhoz, mozgalmas diákéveim (a gimnázium nyolc osztályát kilenc helyen jártam) következő átmeneti állomására. De mi bajuk lehetett velem a soproni bencés tanároknak? Igaz, a keserves latinórák helyett szívesebben csavarogtunk a Lövérek pajzán osztrák lányoktól csicsergő bokrosaiban, vagy a szőlőskertek murciillatú pincéi között; de nem az én hibám, hogy eközben újra és újra vad bunyózásokba keveredtünk a városba hizlalásra küldött, csontos térdű, szőke hitlerjugendokkal, és "nagy szövetségeseink" végül is ránk gyújtották, talán kiképzési feladatként (égett akkoriban egész Európa) konviktusunk gyönyörűségesen középkori, favázas épületét.
Nem sokig merenghettem azon, hogy mit keresek én újra itt. Félnapos bumlizásunk alatt a lezárt vagonban - miközben a szerelvény ismeretlen irányba kattogott, kitérőkben ácsorgott, majd újra nekiiramodott - eleinte mérgelődtem a titokzatosságon, hogy úti célunkat nem kötik az orrunkra. De a fülledt félhomályban hamar eltompultam. Mind vastagabb lett a bűz. Társaim jó regrutaszokás szerint részegek voltak, ordibáló éneklésük nyögdécseléssé csitult, valaki öklendezve hányni kezdett, mások követték a példáját, vagy spriccelve vizelték végig a szálkás deszkafalat. Aki aztán nem rogyott le a padlón tocsogó mocsokba, az katonaládáján kuporogva szívta egyik Munkást a másik után - csak legyünk már ott valahol!
Sopronban se válaszolt ugyan senki arra, hogy mit keresek én itt, de azonnal mozgásba lendült az a jótékony katonai gépezet, ami azért űzi-hajtja az újoncot, hogy ne töprengjen fölösleges kérdéseken: csikorogva gördült félre az ajtó, határvadász-egyenruhás öregkatonák kémleltek be, elemlámpájukkal körbevillantva rajtunk, s a kiképző keret - ezúttal jogos - undorával ordították: "kiszállás, civil bagázs!", és ahogy ledöccentünk elébük a vagonból, gyorsan végigtapogattak, belekukkantottak a friss zöld festéstől ragacsos ládáinkba, hogy elkobozzák az üvegeket, végül pedig kihúzkodták és talpra pofozták a részegeket is. Alaktalan csoportban zsúfolódtunk össze a sínek között, és a kijózanító, őszi esőben nem mertünk egymásra nézni. Egy bűzös disznókondától csak abban különböztünk, hogy szégyelltük magunkat. Kitereltek az állomás előtti térre, ahol is a fogadó katonazenekar fásult bömbölését a közöttünk cikázó tiszthelyettesek igyekeztek túlüvölteni, négyes sorokba lökdösve a ládáikkal bambán bukdácsolókat - mintha egy harsogó-zakatoló gépezetbe aprítottak volna bele minket, és mire összeállt az ázott menetoszlop, már nem egyes emberek, hanem sorokba rendezett kezek, lábak, elgyötört testek voltunk. Majdnem katonák.
Hirtelen elhallgatott a zenekar.
Az éjszakai csöndbe, amit az esőcsöppek pötyögése még érzékelhetőbbé tett, vezényszó suhintott bele. Gépiesen lódultunk neki, hogy átcaplassunk a pihegő városon. Az állomás lámpáinak fénytócsáit elhagyva, az üres utcák fekete alagútjában csak trapp-trapp-trappogásunk őrölte a csöndet. Máris engedelmesen meneteltünk volna akár a világ végéig is, hogy ott rendezett sorokban, ellenvetés nélkül masírozzunk bele a tenger mindnyájunkat elnyelő végtelenségébe, ahogy azt a közös cselekvésbe bódult, vonuló lemmingek teszik.
A város túlsó végén, a kopár Bécsi-dombok lábánál terpeszkedtek a vénséges kaszárnyák. Szalmával felhintett folyosókon döglöttünk le, a reggeli fürdőt és beöltözést várva. A nemezessé koszolódott lópokrócokból nagyapáink és apáink izzadságszaga áradt, amit az egymás bűzében hortyogó nemzedékek konzerváltak. Én is apámról álmodtam: az állomás felé kígyózó menetoszlopról, a lábikrákhoz verődő katonaládákról, a részeg gajdolásról, anyák és szeretők integető karjáról, sírástól felpuhult, vörös szeme aljáról, ahogy a frontra indulókat a vonatig kísértük, és kamasz irigykedéssel bámultam az elpöfögő szerelvény után, mialatt lenhajú öcsém dünnyögve rángatott, rohant volna játszani, de keményen markoltam szurtos kis mancsát, mert sejtettem, hogy évekig nem látom majd az apámat, aki tegnap viszont engem kísért az állomásra, és nyurga öcsém, ha a tömött sorokban megpillantott, gúnyosan lengette felém azt a katonazubbonyból varrt dzsekit, amiben a háború utáni ínségben én feszítettem, de amit máris örökölt tőlem, közben a bennünket, bevonulókat kísérő hozzátartozók hada utánunk ömlött az állomásig, apám szemüvege, sárga arca és hátracsúszott homloka fel-feltűnt a tömegben, valamit kiabált felém, de nem engedték közel a civileket, és már a vasúti rámpán tolongtunk, begördültek a nyitott vagonok, amikor apám végre előreverekedte magát, s a rendőrök sorfala mögül kiabálta, hogy: "Pistukaaa - Pistukáá-ám! a szakácsokhoz, a konyhához kérd magad! Vigyázz, hogy aknász ne legyél, csak aknász ne!!!" - erre a frontszolgálatos jó tanácsra zavartan legyintettem, legyintettem apám aknász múltjára, miért hoz szégyenbe vele, elvégre nem háborúba megyek, én csupán a dzsekimet sajnáltam, amit öcsém diadalmasan lengetett a feje fölött, és mert azt reméltem, hogy kicsit irigyel is, peckesen kihúzott derékkal léptem a vagonba, hogy rejtsen el végre a deszkafal, és megszabaduljak a zokogó nőktől, az egész könnyes búcsúzkodástól, amit férfiként szégyellünk, aztán megkapaszkodnánk még fellobbanó emlékében, ha megüt egy golyó, vagy repíteni kezd - mint engem majd - egy robbanás belénk csapódó, forró légnyomása...
Harmadnap túl voltunk már a nehezén. Összekötözött civil ruháink a pincében penészedtek, a zöld daróc kidörzsölte a combom, és csizmám betonkérge feltörte a sarkam. Krumplit pucolni hajtottak.
Egy tiszti egyenruhás hústorony elől próbáltam félresiklani, de megmarkolta a karom. Lekapta a fejemről zöld szegélyű tányérsapkámat.
Ketten maradtunk az üres folyosón. Nullás géppel lekopaszított fejem, amiről önérzetemmel együtt lenyúzták szinte a fejbőrömet is, borzongott a huzatban. Megnéztem a vastag nyakú tisztet. Arany váll-lapján - úgy láttam - az égbolt valamennyi csillaga ott tündökölt.
- A Laci-i - nyeltem el zavartan a bizalmas megszólítást. Kapkodva helyesbítettem: - Százados bajtárs... engedélyt kérek a ... hogy szólítsalak... hogyan szólítsam a százados bajtársat?
Unokabátyám, Magos százados, levigyorgott rám.
- Neked Laci vagyok, Tökmagos. Szólíts csak így, ha ketten vagyunk. Hogy van apád? Mi újság a telepen? Mikor érkeztél? Végre ámuldozni mertem. Évek óta nem láttam odahaza, régebben lőmester volt a bányánál.
- Hát te itt...? Én azt hittem, rendőrtiszt vagy.
- Voltam - emelte fel vastag ujját. - Tavaly átraktak ide, a zöldekhez, erősítik a határőrséget. Veled is, Tökmagos!
- Hát ez az! - engedtem el fülem mellett a tökmagozást, amire még gyerekkoromban, a bányatelepen kapott rá. - Laci, jó, hogy beszélhetek valakivel, segíts, adj tanácsot!...
- Le akarnál szerelni? Vagy egyből tábornok szeretnél lenni? Mert azt nem bírom elintézni.
- Várj! Hallgass meg. Politikai ügy.
Szétnézett, arcán felgyűrődött a hús; a Rajk-per után voltunk.
- Halkan beszélj. Csak nem apáddal van baj?
- Dehogy! Velem. Érettségi előtt kirúgtak az ország összes középiskolájából.
- Otthon, a bányatelepen?
- Aha.
- A polgáriból lett gimnáziumból?
- Onnan.
- Valamit mondtál?
Magos százados beljebb nyomott az ablakbeugróba.
- Hosszú, Lacikám!
- Ne lacikázz, meghallják, és ha valaki erre jön, másról beszélünk, értetted? Na, mondd már!
- Vita volt az osztályban, hogy melyikük volt nagyobb, Lenin vagy Sztálin, gondoltam...
- Sztálin elvtárs - javított ki, és sötétebbé vált a képe.
- Gondoltam, baj lesz, ha a srácok folytatják ezt a vitát, és avval akartam igazságot tenni, hogy Lenin volt a zseni, csak el kell olvasni, amiket írt, és olvasni én tudok! Sztálin pedig az ő eszméinek a végrehajtója, a népek nagy vezére satöbbi, és ebből az lett, hogy leszóltam Sztálint.
- Sztálin elvtársat - mondta gépiesen. - Isten ökre vagy, Magos!
Szerettem volna, ha újra Tökmagosnak nevez. De megváltozott. Alig ismertem rá arra a feldúlt hústömegre. Hadarva bizonygattam.
- Értsd meg, felfújták, nagy ügyet csináltak belőle, és más gimikben is így ment, szórták ki, akire rá tudtak kenni valamit...
Muszáj volt megnyikkannom.
A százados hátralépett, szétnézett az üres folyosón.
- Jelentsd a D-tisztnek. Meg kell előzni, ne ő szaglássza ki a múltadat. Mert borzasztó nagy az éberség! Mi ugyan zöldek vagyunk, de a kék ávósok tartanak a markukban.
Nem értettem.
Nem tudtam, otthon apám se mondta, hogy a "műszaki" fegyvernem aknászt jelent.
Mikor mindent megtanultam és megértettem, többé nem kérdeztem, hogy "mit keresek én itt". Befogtam a szám és figyeltem.
Mert már csak a parolim volt zöld.
(Unokabátyám mesélte:)
Mikor a határőrséghez kerültem, itt, a városi parancsnokságon sok szó esett arról, hogy a zárándi őrsön valami nincs rendben. Mindenki csóválta a fejét, de senki sem intézkedett - mert a parancsnokságon is pocsékul mentek a dolgok. A régi tisztek és mi, újak, utáltuk egymást, hiszen még a levegőt se egyformán szedtük; csak abban értettünk egyet, hogy a zárándi őrsön valami nincs rendben!
De mindezt akkor már városszerte beszélték.
Állítólag aki nem az amerikai katonai misszió böhömnagy Buickján érkezett Pestről, azt az embercsempészek meg se tisztelték azzal, hogy Záránd felé vezessék. Rangsorolniuk kellett a jelentkezőket, hiszen a Nyugatra igyekvők közt egy-egy levitézlett képviselő, a sebtiben összevásárolt valutájával, kisembernek számított. Az ilyen caplasson csak át bőröndjeivel a Fertő tó iszapján, vagy mássza végig hasmánt az omladozó Brennberg-bánya aknáit. Ellenben Záránd felé, ugye, csacsogó patakok és sárga rónák gyönyörködtetik a szemet, a levegő szénaillatú, a makadámút jó karban tartott, és mindenre felkészült kísérők biztosítják a nyugalmat, az utolsó estén pedig magyaros búcsúvacsorát lehet rendelni Napóleon-aranyért, dollárért, fontért. Cigányzenével, természetesen... A városban erről bárkit felvilágosítottak, aki találomra megszólított egy utcai járókelőt. De igaz, ami igaz, még mi, a határőrség parancsnoksága is tudtuk, hogy arrafelé valami nincs rendben.
Ezért a segédtiszt, tétovázva bár, de azt mondta:
- Hááát... nem ártana ott szétnézni...
- Akkor mehetek? - kérdeztem.
- Hááát... valakinek végre oda kéne menni... Mindenképpen menni akartam, csinálni valamit, mert ráuntam a tehetetlenségre, a végtelen vitákra. A főbejáratnál, a szárnyas vaskapu két oldalán, a barna spalettás ablakú épületekben még a régi tiszti állomány lakott: a "tollasok", így neveztük őket a régi határvadász-sapkáról. Az udvar mélyén, az istállók fölött tanyáztunk mi, a "káderek", akiket akkortájt sebtiben irányítottak a határa.
Tanácskoztunk, gyűléseztünk egymás közt, ott, a káderszálláson, hogy mit kéne tenni. Időnként megjelent valaki Pestről, leváltották a kerületparancsnokot, aki aztán újra csak a tollasok közül került ki, mert hiába, ők értik a katonai dolgokat. De megbízni azért nem bíztunk meg bennük. Egyszóval: se velük, se nélkülük. Ezen vég nélkül lehetett vitatkozni.
Amikor elhatároztam magam, és elindultam az udvar alsó végéből a főépületbe, azt se tudtam, hogy épp ki a kerületparancsnok. Egy állandó bútordarabot, a segédtisztet találtam a helyén. Véber alhadnagy nem számított a mi brancsunkhoz, de nem tartozott a tollasokhoz se. Tiszthelyettesként szolgált a határvadászoknál, a front alatt hazaszökött a falujába, és evvel az ellenálló múltjával a demokratikus hadseregben az alhadnagyságig vitte. Az a vörhenyes alak ideális segédtiszt volt, üldögélt a telefon mellett, mindenről értesült, de semmiről se tudott. És parancs nélkül semmit se tett.
- Éntőlem várja a főhadnagy bajtárs - pislogott aggodalmasan, mert akkor még főhadnagy voltam -, hogy Zárándra küldjem?
- Dehogy várom! Csak jelenteni akartam valakinek, hogy oda megyek.
Véber alhadnagy, miután tisztázta a maga szerepét, megnyugodott.
- Ideje, hogy valaki szétnézzen ott.
- És kit keressek?
- Gondolom, az őrsparancsnokot.
- Vele mindenképpen találkozni fogok. De ki az, akit én keressek meg? - kérdeztem nyomatékosan. Véber elkapta a pillantását, és válla közé húzott fejjel a telefont nézte maga előtt. Állítólag van ott valaki, bizonytalankodott, aki telefonon néha jelent.
- Papnak hívják az irodistát - nyögte ki végre. - A postát intézi, a zsoldfizetést...
Ahogy az ajtón kifordultam, a segédtiszt még mindig a telefont nézte.
A töfögő vonaton a vagon ajtajában álltam. Csapattam magam a huzattal, nyakamon így is folyt az izzadság. Kora ősszel vannak még ilyen meleg napok. A zubbonyt nem gombolhattam ki, hiszen szolgálati úton voltam.
Aztán a talpfák közé döngölt kőzúzalékon topogva vártam, amíg a vicinális szuszogva kihúzott mögülem, és néztem a zárándi muskátlis állomást. Rózsás arcú, kövér vasutas méregetett, a szolgálati palacsintasütőt a hóna alá vágva. Kék egyenruhája a mellén zsírpecsétektől volt rendjeles.
- Merre kell az őrsre menni? - rántottam meg hasamon a vastag derékszíjat a fekete pisztolytáskával, úgy gondoltam, ez elég bemutatkozásnak.
- Milyen őőőrsreee? - énekelte a vasutas, és furcsálltam, hogy abból a húsgombócból ilyen vékony hang jön ki.
- A zárándira, na! Van itt más őrs is?
- Sok van. Végig a határon.
- Mit beszél összevissza? - förmedtem rá. - Azt akarom megtudni, hogy merre induljak.
Végre odamutatott a raktárak mögötti kövesútra. Még a vakarcs állomás mellett lépkedek, és hallom, hogy a főnök csörgeti a telefont. Figurázik az emberrel, gondoltam, közben ilyen sürgős dolga van?
A makadámutat öreg nyárfasor szegélyezte, és két árnyéksáv között szinte rám szakadt a meleg. Néhány lépés után váltakozva: árnyék-forróság, árnyék-forróság... Törölgettem magam, a derékszíjba valósággal beledagadt a testem, mint hordó a vaspántba. A jókora német szolgálati pisztolyt elindulás előtt vételeztem (nem jutott mindenkinek, ezért szét se osztották az oldalfegyvereket), és a bepokrócozott ablakú, hűvös raktárban még kedvtelve méregettem a tenyeremen. Most már a pokolba kívántam.
Vad összevisszaságban nőtt fűzfák között észrevettem egy fehér malmocskát, alig kődobásnyira. A patak láthatatlanul húzódott a magas füvű réten, a meder alján épp csak csordogált a víz. A malom mellett gödörben fogták fel, és onnan engedték egy favályún a lapát alá. Visszafelé forgott a fakerék, ilyet se láttam még, ezért jól megnézegettem.
Az épületből egy fiú kukkantott ki.
- Jó irányban megyek a zárándi őrsre?
Válasz helyett visszaugrott a fiú. Utána akartam menni, de máris megjelent a molnár. A nyakában kötény, feje őszfehér. - Arrafelé kell menni a faluba - mutatott túl a füzeseken.
- Nem megyek a faluba.
- Hát nem azt kérdezte? Mert más itt nincs - ingatta az öreg a fejét -, csak mi vagyunk az onokámmal, de hogy meddig, azt csak az isten tudja, egy éccaka ránk dől a malom, ez lesz a vége, meglátják, és akkor a népek kereshetnek maguknak más bolondot...
Az épület mögött mintha a fiú iszkolt volna a fák takarásában, úgy látszik, hátul is volt ajtó. Vagy az ablakon ugrott ki? - ... mindenki megmondhatja, már az apám is itt akarta hagyni, és a fiam, szegény, amíg el nem esett a fronton, mindig azt hajtogatta, minek ez magának, mit kínlódik vele? - de a népek egyre, hogy nem, nem, ne tegyük, mi lesz velük, mégse járhatnak a városba őrletni, és a bolond jó szívem megesett rajtuk, meg se érdemlik - fújta az öreg a magáét.
- Az őrsre megyek, bácsikám.
- Meg kell hagyni, hogy a masina ma is príma, mintha új lenne, csak a ház! - alapozás nélkül rakták, gerendákra, de az már korhad, nézze, fent a tetőgerenda alatt megereszkedett a fal, végig van repedve, de a masina az békebeli, meg kell hagyni, megnézi?
- Az őrsre! - kiáltottam, hátha süket - jó felé megyek?
- Nem vagyunk mi oda bejáratosak, kérem, tessék hinni nekem, egy öreg embernek.
- Én csak azt kérdezem, bácsikám, hogy merre menjek?
- Mehet jobbra is - intett a molnár a vizenyős rétre -, balra is - mutatott a jegenyesorra -, mindenképpen kerülni kell. Nem nézi meg a masinát? Ez még békebeli, meglátja...
Otthagytam a vén bolondot. Hosszú kóborlás után érkeztem meg, pedig úgy tudtam, hogy csupán kis sétaút a vasúttól az őrsig.
Dús lombú fák árnyékában takaros épületsor húzódott meg, az elrozsdult drótkerítés a földre rogyva. Őrség sehol. A házak se látszottak katonai objektumoknak, inkább mintha gazdatiszti lakások volnának. Zöldre mázolt faoszlopok a tornácon, a vadszőlős falak fölött magas stájertető, manzárdszobákkal. Az istálló az épület mögött lehetett, csak a szagát éreztem.
Feltűnt egy kis csoport, ingujjban, fedetlen fővel vonszolódtak át az udvaron, mert jókora pakkot cipeltek; csak a nadrág zöld posztójáról lehetett látni, hogy katonák.
Bementem a nagyobbik épületbe, és almaszagú, hűvös folyosón találtam magam. Barna ajtók sorakoztak, csipkésre kovácsolt, régimódi kilincsekkel, és a falon oktatótáblák lógtak a fegyveres közelharcról.
Találomra benyitottam valahová, és egy sötét helyiségbe jutottam; a fal mellett összekötözött csizmák, sátorlapok, a polcokon egyenruhák. Vissza akartam lépni a folyosóra, de megláttam egy másik ajtót is a raktár félhomályában. Ahogy azon át beléptem az irodába, a kopott íróasztal mögül feltápászkodott egy katona. Olyan fehér volt az arca, mintha semmi vér se volna a fiúban, s remegett a szája széle, ahogy halkan hadarta:
Nem mondhatta tovább, hirtelen megélénkült az épület, odakintről lábdobogás hallatszott, a folyosóra nyíló ajtón berohant egy tizedes, elviharzott mellettem, s a társára kiáltott:
- Gyerünk! Ide be!
Fejével a raktárra bökött, s amikor a fehér arcú katona mondani akart valamit, megkapta a grabancát, és kilökdöste. Magamhoz térve a meglepetéstől, rá akartam ordítani erre az erőszakos alakra, aki mit se törődve velem intézkedik. Csakhogy a katona vigyázzba vágta magát, és pattogósan jelentett: - Főhadnagy bajtárs, a zárándi őrs ügyeletese jelentkezem! És állt rezzenéstelenül. Az arcán aggályos buzgalom. Egyenesen szembenézett, pillantásában csillogott az igyekezet. Madárfejű, hosszú lábú tizedes volt, látszott, hogy belevaló fiú; állt meredten, csak az ádámcsutkája ugrált le-föl sovány nyakán.
Megnyugodtam, hogy a furcsa fogadtatás után kezd rendbe jönni a dolog, ahogy ezt elvárja az ember. Igyekeztem feszesen, de azért fölényes hanyagsággal visszatisztelegni az ügyeletesnek.
- Pihenj - és tisztelgésre emelt kezemmel levettem a tányérsapkámat. Mérgem elszállt, csak azt éreztem, hogy fáradt, nagyon fáradt vagyok, s mindenem lucskos a gyaloglástól. - Mi volt ez? - biccentettem azért az íróasztal felé kötelességszerűen.
- Bocsánat! - a tizedes még jobban kihúzta magát, buzgalmában kimeredt a szeme. - Parancsba adtam, hogy a raktárban rovancsoláshoz... Ő meg csak itt üldögél!
- Pihenj! - ismételtem pilledten, de a fiú nem merte magát elengedni. - A kerülettől jöttem. Hívja az őrsparancsnokot.
- Igenis.
És meg se mozdult. A széket néztem az íróasztal mögött, ha kimenne ez a két lábon járó szolgálati szabályzat, végre lerogyhatnék.
- Az őrsparancsnokot! Nem értette?
- A határszakaszon van. Ellenőrző járőrben. A törzsőrmester bajtárs naponta háromszor kimegy. - Tisztelgésre kapta a kezét. - Én vagyok az ügyeletes.
- Megvárom a parancsnokot.
- Igenis - vágta rá. Kicsit engedett a feszességből, fejével az asztal mögé intett. - Érezze magát otthon nálunk, főhadnagy bajtárs. Biztos el tetszett fáradni. - Vigyázzba rándult. - Bocsánat.
Tetszett, hogy milyen katonás ez a tiszthelyettes. És végre nem kell tovább ácsorognom. Ültömben sóhajtottam egy nagyot, s elnézően szóltam:
- Jól van, tizedes bajtárs. Csak semmi izgalom. Nem harapom le a fejét. Kicsit messze vannak maguk.
- Igenis, az isten háta mögött vagyunk. - Az ügyeletes térdben kiengedte a jobb lábát, aztán visszarántotta vigyázzállásba, nyakán meg-megugrott az ádámcsutka, látszott, hogy mondani akar valamit, de nehezen mondja. - Amíg várni tetszik... Ha meg nem sértem, főhadnagy bajtárs... Csak azért, ugye, mert ebédidő van. Intézkedem a konyhán, készítsenek valamit.
Elterpeszkedtem a széken, kicsatoltam a derékszíjat, és a dögnehéz pisztollyal együtt az asztalra koppantottam. A zubbony alatt, a csípőmnél cuppogott az ingem.
- Inkább szomjas vagyok, ha már ilyen kedves. - De máris észbe kapva határozottan folytattam. - Egy pohár vizet hozzon, tizedes bajtárs.
- Nincs vizünk - mentegetődzött az ügyeletes -, nyáron elapad a kút. Mire jön a kánikula, elapad. Ami kevés összegyűlik reggelre, azt kimerik a lovaknak. De annak is íze van. - Az asztallapra nézett, és kinyögte. - Egy kis bort talán.
- Maguk bort isznak? - képedtem el.
- Nem, nem! A határban vannak források, de ma még nem mentek ki a lajttal. - Mintha nem is ő lett volna az, aki eddig meg se mert mozdulni, fürgén a szoba sarkába perdülve, a barna szekrényből kivette a fonatos demizsont. - A törzsőrmester bajtárs se tudna mást adni.
Poharat kapott elő, töltött. Számhoz emeltem a bort, de éreztem, hogy ez buta helyzet.
- Egészségünkre - billentettem a fiú felé a poharat. És ez még kevésbé illett egy följebbvalóhoz. Zavartan ittam.
A pohár megint teli volt előttem.
- Elég lesz.
- Á, ezt egy gyerek is ihatja. Csak a szomját veszi el az embernek.
A tizedes újra töltött.
- Nincs ennek a bornak ereje, főhadnagy bajtárs. Rossz víz van a környéken, a karonülők is bort isznak.
Éreztem, hogy nekem azért a fejembe ment.
- Maga intéz itt mindent, tizedes bajtárs? Zsoldfizetés, ilyesmi?
A katona furcsán nézett, de azt felelte:
- Papnak hívják?
Nem lehet ez másként, gondoltam. Ez az egyetlen katonás ember van ezen a vacak helyen. Megittam a bort, de az ügyeletes hiába töltött újra, ahhoz már nem nyúltam. A tizedes vigyázzba kapta magát.
- Bocsánat, egy kis elintéznivaló.
Kiment, ott hagyott a demizsonnal. Így magamban mégiscsak könnyebben emeltem meg a poharat, mert aznap kiizzadtam magamból az utolsó csepp nedvességet is. Különben se bor ez. Megmondták. Nincs ereje. Töltögethetek nyugodtan. A fonatosban meg nem látszik, mennyi fogyott.
Kibámultam az ablakon. Katonák jöttek-mentek az udvaron, cipekedtek, eltűntek a régi épület mögött, és futva tértek vissza. Futva! Pedig rekkenő hőség volt a szobában is.
Arra rezdültem föl, hogy mellettem áll a tizedes, de arcából valahogy csak a szemét láttam. Hol hagyta az arca többi részét?...
- Pap - intettem magamhoz. - Közelébb.
Az ügyeletes a demizson mellé hajolt.
- Vége lesz... Ezt magának bizalmasan mondom... - nehezen forgott a nyelvem. - A vircsaftnak itt - vége...
Egyre közelebb került az asztallap a fejemhez.
- Fáradt vagyok - csuklottam bocsánatkérően. - Ez a marha nap!...
Mielőtt elaludtam - vagy már részeg álmomban? - mintha belépett volna a törzsőrmester. Sűrű szemöldöke alatt táskás szemekkel, széles arcán mély ráncok.
- Kikészült - suttogta a tizedes. - Ez a bor egy ökröt is leterített volna.
- Rendben - biccentett a törzs. - Itt is kezdhetik a pakolást.
Amikor fölébredtem, odakint már szürkült. Kábultan mocorogtam, mert az asztalra dőlve elmerevedett a derekam. Senki sincs a közelben, örvendeztem. Talán be se néztek hozzám, és nem láttak ilyen állapotban.
A raktárból zajt hallottam.
Álmosan nyitottam be, és hirtelen nagyon magamhoz tértem! Egy összekötözött embert találtam, a szájába rongyot tömtek. Ő volt az igazi írnok.
Mikor mindent befutottunk az üres őrsön, a sápadt katona - még mindig dörzsölgetve karján a kötözés helyét - mélabúsan jegyezte meg:
- Ezek már odaát vannak, és elvittek mindent. Mindent! A bútort is. Épp csak a főhadnagy bajtárs alól nem húzták ki a széket. A disznók!
- Hallja, Pap, az a nyavalyás tizedes jól becsapott engem! Az őrs üresen maradt ott. Mert tudtak azok minden lépésemről, a vasutas és a molnár az ő emberük volt - nem várták meg a vizsgálatot.
Véber alhadnagy összedörzsölte a kezét, vörhenyes arcán elégedettség fénylett.
- Ezektől legalább megszabadultunk, főhadnagy bajtárs. Nagyszerű jelentést írunk róla!
De én arra gondoltam, el kéne mennem csősznek. Mert ezek után lehet belőlem tábornok is, ezt a kezdetet sose bocsátom meg magamnak.
A júliusi kánikula a legkomiszabb, mert épp az ember feje tetejére süt a nap.
- Ettől meg lehet vadulni - hörögte a törzsőrmester. - Hát nem?
Parancsnokunk - Gábor hadnagy - közömbösen kérdezte vissza:
- Rosszul bírod a meleget?
- A fenébe is, túlságosan ki vagyok párnázva hozzá! - Farsang törzsőrmester öreg és kövér arca bíborosan ragyogott. Pedig árnyék hűvösében álltak, egy magányos famatuzsálem alatt; a vénségtől földig ereszkedő ágkarjaival a tölgy mintha le akarna dőlni, a saját árnyékába.
Remegő hőségben folyt az aknászkiképzés. Gyakorlóterünket - a volt grófi kastély parkját - mohos kőfal kerítette körbe. A nyárfaligeten túl látszott a kastély is, a műszaki tanfolyamra vezényelt aknászok laktanyája.
Törökülésben kókadoztunk a gyepen, fásultan bámulva magunk elé. Pedig nagy nap volt! Tanfolyamunk vége felé járt, így hát kivételesen nem gyakorlótöltettel, de valódi robbanóanyaggal spékelték meg a harckocsiaknát, és fel is robbantják majd, hadd lássuk, mekkora lyukat vág.
Középen, a kiásott gödör mélyén hűsölt az akna: otromba láda, teletömve trotillal.
A rajparancsnokok vezették eddig a telepítést, Farsang törzsőrmester, a szakoktató, a hűvösből figyelt. Halkan mondta Gábornak:
- Átkozott szakma, mi? - Tenyerével lehúzta arcáról a verítéket, és lecsapta a földre. - Mai napig majd megveszek érte.
- Átkozott - bólintott Gábor. - Így mondod: átkozott? Tudom, nem szabad dicsérni, mert akkor fuccs a szerencsénknek.
- Én azért nem vagyok babonás, mint valami stüszi vadász! - tiltakozott Farsang. De már elárulta magát.
- Pedig a magadfajta öreg rókák azt tartják, hogy...
- Nem vagyok babonás! Persze, vannak rossz előjelek - nyelt egyet. - Például egy bizonyos mondat. Az bajt hozhat.
- Milyen mondat?
Farsang felhúzta a vállát.
- Szeretném hallani - ugratta a tiszt.
- Azt csak ne szeresd - mordult Farsang, és hogy ne tudja tovább ugratni, hozzátette: - mert akkor ámen!
Kint a tisztáson egy sörtés fejű újonc fontoskodva odaszólt a rajparancsnokához:
- Őrvezető elvtárs, ez az akna most nem robban?
Farsang kapott rajta, hogy méregbe guruljon, és kiordítozzon a hűvösből.
- Hogy merészel megszólalni aknatelepítés közben? Ez nem teadélután!
- Értettem - rebegte az újonc.
- Hallgasson!
- Értettem.
Gábor hadnagy vigyorgott az öregen.
- Hagyd abba. Mert ha megtiltod, hogy beszéljen, az új szabályzat szerint azt kell mondania: értettem.
Farsang az elébb még dühöngeni szeretett volna, most úgy érzi, hogy fölösleges, és tudja, hogy az ilyen nagy bölcsesség rosszat jelent: az öregséget.
Mert neki már csak egy, egyetlenegy igazi vágya van: krumplit ültetni, valódi krumplit. (Magafajta öreg aknász a földbe dugott taposóaknát krumplinak becézi.) És ha lehet hinni a jó szerencsében, jövőre már teheti - nyugdíjba megy.
Farsang törzsőrmester a régi hadseregben húzott le húsz évet, ahol az a katona-világnézet uralkodott, hogy vannak katonák meg büdös civilek - meg az elkeseredett katonaetika: nagy disznóól a világ, és mindenki megérdemli amit kap, szuronyt a hasába, golyót a pofájába.
Impozáns építmény ez az ember, pazarló kedvében emelte a természet. Mellkasa rengő, széles, feketére égett nyaka busa fejet tartott, szemöldöke bozontos, jobb pofáján durva forradás, csak a szeme körül futnak barátságos csokorba a ráncok. Öreg tűzszerész, évtizedek óta szereli az aknákat, bombákat, gránátokat, pokolgépeket. Ezt szokta mondogatni: "akárcsak a nőkkel - tudni kell, hol fogja meg az ember!" De azért megesett, hogy mellényúlt. Két ujja bánta. A hátán is díszelgett néhány dudoros sebhely. Fél lábára kicsit sántított. Minden testrésze viselte mesterséges cégjelzését.
No és persze az idegei! Azok rongy állapotban vannak. Mintha acélhuzalok szaladnának a bőre alatt, érezte minden idegpálya útját, és tudta, ha egyszer valami elpattan benne, úgy fog szétdőlni, akár egy összedrótozott cserépkorsó.
Az elmúlt hónapokban sokszor panaszkodott a szakaszparancsnoknak:
- Megbolondulok ettől a kérdezgető újonctól! Mi, mikor, miért, meddig? Így megy egész nap!
- Érdeklődő fiú - helyeselt fanyarul Gábor, akit semmi se hozott ki a sodrából. Ez Farsang elkeseredését nem csillapíthatta.
- Harminc év alatt egy háború elvesztéséhez elegendő újoncot oktattam, de ilyet még nem láttam! Elhiszed?
- Ne törődj vele.
Az az átkozott kérdezősködés hozta ki legjobban a sodrából. Nyugalom, intette magát, miközben a fa hűvöséből odaballagott elénk, nyugalom!
- Gohr fiam - mondta szelíden, és mégis nagyon ijesztően -, Gohr fiam!
- Parancs!
- Ne ugráljon, édes, egyetlen fiam!
- Értettem! Csak azt szeretném megkérdezni...
- De a kutya úristenit! - kiáltott megdühödve, aztán mégis meggondolta magát, nyelt egyet, és fenyegető csöndesen folytatta: - Gohr fiam, édes, egyetlen fiacskám, ígérje meg, hogy nem kérdez butaságokat.
- Kuss!!!
Farsangot fojtogatta a düh, arcán kigyúlt a forradás. Ez az átkozott Gohr mindig olyanokat tudott kérdezni, amire nem lehetett felelni.
- Mondja, Gohr, maga bolondnak néz engem?
És intett, hogy tartsunk tíz perc pihenőt, mert vöröset látott. Gábor mellé lépett, megfogta a karját.
- Pihenjünk le a hűvösben!
Farsang rámeredt a hadnagyra, mintha borzadna tőle. Mert ez a mondat úgy hangzott, mint egy felhívás: utazzunk a másvilágra!
Homlokát hideg veríték öntötte el.
Marhaság, gondolta aztán, marhaság! Hiszen gyakorlótéren vagyok, és hacsak meg nem üt a hőguta, semmi bajom nem történhet.
- Valami bajod van, törzs elvtárs? - kérdezte Gábor, és tudatlanságában megismételte azt a szörnyű mondatot: - Gyere, pihenjünk le a hűvösben!
Amikor a sivár soproni laktanyából Mohorra érkeztünk, az őspark közepén díszelgő grófi kastély faburkolatú falaival, nyikorgó csigalépcsőivel, parkettás termeivel és rakott kandallóival kellemes helynek látszott. Nem tudtuk, mi az a "műszaki kiképzés", de előre örültünk. Sorakoztattak, a parancsnokok és oktatók jöttek bemutatkozni és szemügyre venni minket. Elénk álltak, a századparancsnok beszélt, és mi hallgattuk feszesen, csak szemmel méregettük jövendő parancsnokainkat.
Nem tudom, melyikünknek tűnt fel először, ki tett egy óvatos mozdulatot könyökével szomszédja felé, de máris mindnyájan kiguvadt szemmel bámultunk az elöljárók csoportjára. Mozgolódni kezdtünk, újoncoknál szokatlan fegyelmezetlenséggel egymásra néztünk, és egymás arcáról olvastuk le a döbbenetet. A hátul állók sugdolóztak is, a sorok hullámzottak, és a rémület ebben a pillanatban fészkelte be magát a szívünkbe.
Itt és így tudtuk meg, hogy aknászok leszünk.
Remek volt a koszt, a kiképzés jórészt tantermekben folyt, nem kellett ázni-fázni - mi mégis rosszul éreztük magunkat, és mentünk volna akárhová, csak onnan el.
Szakaszparancsnokunk Gábor hadnagy lett, a sánta. Ez az alacsony, karcsú tiszt a jobb lábára bicegett, és futni csak ugrándozva, szökdelve tudott, műlábát úgy kapkodta maga után. Különben mozgékony, mint a csík, fürgén sántikált az udvaron, ott volt mindenhol, éles hangja hol itt, hol ott csattant fel; a más szakaszbeliek jobban tartottak tőle, mint mi. Pesti vagány voltam, egyik lábam mégis elkapta az ördög - mondogatta fanyarul. Pedig villogó szemével, gunyoros arcával maga is fiókördögnek látszott. Orra ferdén állt az arcában, és a száját beszéd közben úgy rángatta, mintha fintorogna.
Nem is tőle, a szakoktatóktól féltünk. És attól, amire tanítani akartak.
Farsang meg tőlünk félt - attól félt, hogy félni kezdünk. Kiderülhet, hogy a katonákat rosszul neveli, hogy öreg már, nincs tekintélye, és Gábor úgy néz majd rá, mint egy vágóhídra való vén marhára.
És tegnap kiderült, hogy igen, a mi szakaszunk fél! Ez a rábízott harminc ember éjszaka nyugtalanul forgolódik, csonknak álmodja magát, rettentő dörrenésekre riad fel, reggel karikás szemmel tántorog mosakodni, napközben rosszkedvűen, gyanakodva hallgatja az oktatókat, borzadva nyúl a robbanóanyaghoz, és kétségbeesett leveleket írogat haza.
Gyalogsági taposóaknát telepítettünk tegnap, robbanóanyag nélkül, csak gyutaccsal. Hónapok óta végeztük ezt a gyakorlatot. Farsang azt hitte, már bele is untunk. Legalábbis eddig szó nélkül csináltuk. A gyakorlat abból állt, hogy ő végezte az első telepítést, aztán következtek rajok szerint az újoncok, egyikünk kikaparta a föld alól, a másik megint letelepítette, sorban, ahogy Farsang szólongatott minket.
Miközben az első aknát óvatosan belehelyezte a téglalap alakú gödörbe, és rásimogatta a földet, Gohr kérdezősködött.
- Nem nyomja le a föld az akna tetejét?
- Nem köll egy hegyet rákaparni!
Mi, többiek még halkan nevetgéltünk is.
- És ha mégis megnyomja?
- Ebben nincs töltet, csak gyutacs.
- A gyutacs nem veszélyes?
A törzs éppen fölemelkedett, leveregette kezéről a földet, és nyugtatásképpen mondta:
- Legfeljebb az ember ujját veszi le.
Egész szakaszunk oda bámult csonka kezére, ahonnan hiányzott két ujj. Ingerülten próbálta helyreütni a dolgot.
- Ezt szilánk vitte el, nem gyutacs!
De konok hallgatásunkban megérezte a félelmet. Azért is nagy hangon harsogta:
- Most nem szólítok ki senkit, hogy vegye fel az aknát. Aki önként csinálja, kap egy barackot a fejére!
Mi csak néztünk rá.
- Na! Önkéntes jelentkezőt kérek! - Senki se mozdult.
- Ne tolongjanak!
Az arcok szürkék voltak.
- Mi lesz?
Már dagadozott benne az ingerültség.
Néhányan ránéztek dacosan, gyűlölködve. És senki se jelentkezett.
Így hát a düh lobogott benne, amikor tegnap bevonultunk. Hallottuk, hogy Gábor idegeskedik az öreggel.
- Most, a kiképzés végén bolondulnak meg? Remélem, tudod, hogy nemcsak az én szakaszomról van szó. Ha ez a nyavalya elterjed, hogyan fogunk számot adni a munkánkról? Még azt is megkaphatjuk, hogy elszabotáltuk a kiképzést.
A törzsőrmester keserűen vágta oda:
- Nézd, hadnagy elvtárs, öreg szamárnak tartasz, tudom, és nem értek a politikához, de...
- Nem is arról van szó!
- Máshogy regulázzák ma az embereket. Ehhez hatökör vagyok. Egyhez azonban értek, amiről írás nincs, csak pöcsét, de az itt a hátamon: az aknához!
- Erre tanítsd meg őket.
- A magamfajta öregek azt tartják, hogy az ilyen berezelt társaságon csak egy segít: a robbanás! Át kell esniük a tűzkeresztségen.
- Pedig mi már csak azt tartjuk, hogy amíg úgy istenigazából össze nem szarták magukat... - hajtogatta a törzsőrmester makacsul, de Gábor rákiabált:
- Egy szót se többet!
... Ott ült hát Farsang a vén tölgy alatt, a dús lombok árnyékában, és törölgette magáról az izzadságot.
- Csak azt... azt ne mondtad volna, hogy a hűvösben!...
És az öreg nem mondott többet, Gábor úgyse értené, mert ezek a fiatalok semmit se értenek. Különben tudná, hogy ilyen forró nyári napokon szokott megesni a baj: verőfényben, mintha ünnepi szertartás lenne a katonahalál, és a porhanyósra aszott föld mohón szívja be a vért. Sokszor látta már ezt!
És folytatni kellett a kiképzést.
A rajparancsnokok összetereltek bennünket, és egy száz méter átmérőjű kör szélére fektettek le; a fejeken rohamsisak van, nem babra megy a játék. Ma nem gyakorló-, hanem robbanótöltettel telepítik a harckocsiaknát.
Farsang már a kör közepén térdelt, a faládáról tömzsi ujjaival lesimította a homokot. Nyugodt alapossággal, áhítatosan dolgozott.
Csönd volt.
A törzsőrmester az akna fölé hajolt, hogy a rugós gyújtószerkezetet egyetlen mozdulattal felhúzza. Nem szabad hibázni! Furcsán könnyű, mámoros érzés fogta el: a beidegzett mozdulatok biztonsága. Minden elsüllyedt körülötte. A méhektől zümmögő rét, a dús árnyékú fák, a távoli kőfal a nyárfasorral, és az óvatosan feléje kandikáló harminc pár szem. Itt térdel a gyepen, kettesben evvel az átkozott faládával, és értik egymás nyelvét a halállal. Veszettül lehet szeretni a veszedelmet.
- Maguk majd ne így szereljék - szólt felénk -, hanem hason fekve.
Egy megilletődött hang kérdezte:
- Miért?
Felpillantott, keze megremegett - Gohr a kérdező.
- Mert az a szabály! Ha baj van, a robbanás nem kapja el az egész testét.
- És az nem mindegy?
De mindegy - legyintett Farsang. Teljesen mindegy. Ez egy harckocsit a levegőbe röpít. Fekszel vagy guggolsz, mindegy. Legfeljebb hason fekve érkezel a mennyországba.
De hát ezt nem mondhatta.
- Törzs elvtárs! - szólt rá Gábor hadnagy - majd én folytatom, kiélesítem az aknát.
Farsang nehézkesen ballagott ki a kör szélére. A térdét porolgatta, a keze remegett.
Aztán az aknától távol, hogy hasznosítsa magát, fakó hangon tovább magyarázott.
- Az most éles harckocsiakna lesz. Tanultuk, hogy mi a sajátossága: csak kétmázsás nyomásra robban. Miért? Hogy a gyalogság átfuthasson felette.
Gohr óvatosan megszólalt: - Tényleg rá lehet lépni?
- Rá.
- És nem robban?
A törzsőrmester ellilult.
- Nem! Értse meg, hogy nem! Hiszen mondtam! Rá lehet lépni! Nem hisz a szavamnak?
Gábor keze egy pillanatra megállt, aztán tovább babrált a gyújtószerkezettel.
Gohr szigorú pillantást vetett Farsangra.
- Szóval biztos?
- Micsoda?
- Hogy ember alatt nem robban.
A törzsőrmester elbizonytalanodott. Mondja azt, hogy már kipróbálták? De hátha eltörik a csappantyú? - kérdezi majd Gohr. És tényleg eltörhet, fából van. Miért ne törne? Akkor miért mondják, hogy nem robban? Mert hiszen elméletileg valóban nem. De ez nem jelenti azt, hogy... Ez az akna rossz állapotban van. A láda régóta hever a raktárban, kiszáradt, eresztékei meglazultak, tulajdonképpen nem is szabadna felhasználni. Erre röhej azt mondani, hogy nem robban.
Szavakkal már senkit se győz meg. Rálestünk a sisak alól, dacosan kételkedve.
Ránk ripakodott.
Miért kalimpál olyan bolondul a szíve? A lába megroggyan. Tarkóján veríték folyik.
Ez a félelem!
Nem érezte harminc éve. Azt mondják, hogy csak akkor, AKKOR kezd az ember újra félni...
És ahogy állt a napsütötte mezőn, egy harminc év előtti emlék tört rá.
Nyári nap. Forróság. Csípős izzadságszag facsarja az orrát. Fiatalnak érzi magát ismét, és ijedősnek persze. Igen, épp ez az érzés volt. Kísértetiesen visszatért. Torka elszorul, tenyerét kiveri a víz, újra és újra a nadrágjába törli.
"Farsang közlegény!"
"Parancs!"
"Hozzám!"
És ő megy. Aprókat lépegetve. Kiégett gyepen bukdácsol. Szúrós kórókon tipor át, mereven maga elé nézve. A látóhatár lesüllyed, mintha egy hegyre mászna fel. És a nap tarkójára tűz.
Pengő tizedes a félig kibontott gödör mellett térdel. A frissen kihányt földbe belesüllyed a lába, mintha a föld is fogná, hogy ne tudjon elfutni.
Előtte világháborús, ócska lövedék hever, beiszapolódva. Rozsdás orrát belefúrta az anyaföldbe, ahogy egy gonosz kölyök temetkezik bele a párnába.
A tizedes hátrapillant.
"Kalapács?"
"Jelentem alássan, itt van."
Igyekszik a tizedes háta mögé állni, hogy annak teste fedezze. Pengő elkínzott mosollyal kérdezi:
"Fél?"
"Jelentem alássan, nem!"
Vékony csontú, sovány ember a tizedes. Azt beszélik, a mellivel van baj. Gyér, szőke haja felborzolódik a sapka szélénél, talán az iszonytól. Mereven nézi Pengő vörösre égett tarkóját, sovány nyakát, hátán a foltosra izzadt zubbonyt.
Pengő vésővel feszegeti a lövedéket, aprókat koppantva a kalapáccsal. Mintha az ő agyát kopácsolná, minden csörrenésre végigrázkódik a gerince.
"Meleg van" - mondja a tizedes.
"Meleg."
"Szünetet tartunk - mondja a tizedes. - Pihenjünk le a hűvösben."
Ezt felszólításnak veszi. Egy másodpercig még áll, aztán megfordul, elindul. Egy öreg fa fekete árnyéka látszik nem messzire. Akár egy barlang. Ahol meg lehet bújni.
Megy feléje. A tizedes még kopácsol mögötte.
A hátán, a fenekén, a combján bizsereg a bőr. De nem néz hátra. És gyorsabban se lép. Kiszáradt ajka surrogva szívja be a levegőt.
Mikor a robbanás felcsattan a háta mögött, a félelem olyan erővel csap a testébe, hogy azt hiszi, szilánkot kapott. Rohan az árnyékig, és várja, hogy meghaljon...
A tizedes temetésén, a gyászmenetben fogta a koporsó egyik sarkát. Nehéz volt. Pengő felesége lógott a koporsón, karjával átkulcsolta a ládát, és minden lépésnél megbicsaklott a lába. Csepűhajú asszonyka, fekete harisnyáján leszaladt egy szem. És ő nézte mereven, nézte azt a nőt, és az ijedtség, a keserűség úgy hullámzott benne, hogy azt hitte, nem tudja megállni, szégyenszemre összeesik.
Hetekig felriadt álmából arra a két szörnyű hangra: a csattanó robbanásra és a nyüszítő sírásra.
Aztán ez is elmúlt. És többet nem félt. Igen, akármit mondanak, attól kezdve nem félt. Talán mert látta a legszörnyűbbet, ami őt is érheti. A bátorság fásultság csupán.
Most harminc ember fekszik körülötte, és mind a harminc fél. Még fél! Harminc arc tapad a fű közé, harminc rohamsisak alatt veríték csordogál a tarkókon. Mert a nap bolondul tüzel.
Le kéne pihenni a hűvösben. De minek?
Harminc szív türelmetlenül dobog. Kegyetlen, fiatalos türelmetlenséggel.
Harminc katona biztosan tudja, hogy az akna robbanni fog. Megérzi ezt az ember.
És a törzsőrmester még mindig áll, tétovázva. Ráugrom - gondolja -, úgy egyszerűbb az egész. Fontoskodva méregeti a távolságot, hány lépés?
Élni szeretne még egy percig.
Gohr türelmetlenül megmozdult. Erre Farsang felnyögött, öregesen tétova léptekkel futni kezdett, és amikor ugrásra lendült - behunyta a szemét.
Az elrugaszkodó dobbanást mindnyájan hallottuk.
Egy hosszú pillanatig csönd volt, megállt a világ. Vad nyomással préselte agyunkat a szorongás. Összeharapott állkapcsunk fájdalmasan feszült. Borzadva vártuk azt a szörnyű hangot...
De csak egy tompa reccsenés hallatszott. Csönd volt. Csönd.
Gohr óvatosan kikandikált a sisak alól: Farsang az aknán állt, épségben, csak az arca volt szürke. Tettetett közömbösséggel szólt oda nekünk:
- Na, látják!
És arrébb vánszorgott.
Gábor mellé futott, s elkísérte a hűvösig, zsebében a gyújtófejjel, amit kivett az aknából.
Nem kocsma volt, csak talponálló. Mi, határőrök, úgy hívtuk: Taposó. Alkonyattájt már zsúfolva volt, csípős bűz és dohányfüst dőlt ki az ajtaján, ahogy újabb és újabb kiszikkadt szervezetek furakodtak befelé. Ha razziázni mentünk oda, megtaláltuk a számításunkat, ha inni, isten legyen nekünk irgalmas: műbort és torokérzéstelenítő kisüstit mértek. Mégis inkább vendégként szerettünk begyúródni abba az emberbűzös konzervdobozva, mert más az, ha közülük valóként taposnak belénk a zajongók, és nem gyűlölködő-némán hátrálnak a géppisztolyok elől - hiába, a katona sértődékeny.
Ott, a mohácsi Taposóban tudtam meg, hogy Magyarországon nincsenek cigányok. Doktor mondta, aki az elhárítóknál szolgált.
- És ők? - böktem a tömegben a muzsikusokra, akik a sarokban cincogtak, akkorka kis helyre összeszorulva, mintha hárman egy cipőben állnának.
- Népzenészek - biccentett Doktor oly határozottan, hogy görbe orrán lefelé szánkázott a szemüveg. Ha már odakapott hozzá, két ujjal megmorzsolta a bepárásodott üveget, és naiv szeme meggyőző kéken villant elő. - Kérdezd meg Mózsi bácsit.
Brácsásunk készséges vigyorral bólogatott felénk a prímás hóna alól, pedig nem hallhatta, hogy őrá hivatkoznak; de én továbbra is a tömött helyiség vastag párájában fénylő olajos arcok és fekete üstökök rejtélyén rágódtam.
- Ezek mind zenészek?
- Mondjuk: hozzátartozók... Nem cigányozunk! Ezt a szót ki se ejtsd, nálunk megszűntek ezek a faji izék.
- Hát, te tudod!
Mózsi mellől jobbnál jobb prímások röppentek ki, végig a Dráva mentén tanítványai álltak a zenekarok élén. Mit tudott ez a görcs kisöreg a bumfordi brácsájával, amivel pedig örök másodikként, mindig csak a mások húzta nóták után döngicsélt? Láthatóan köpött a dicsőségre, mint született zenepedagógus, a szurtos mohácsi lurkókból kinyalt prímásokat nevelt (aztán sápot húzott "fiai" jövedelméből); akkor este is új fiú, egy bogárszemét még zavartan kapkodó legényke illegett előtte a hegedűjével. A sarokba beszorítva, láthatatlanul és jelentéktelenül a zenekar harmadik tagja, Mózsi iszákos bátyja, a kontrás Döme nyeszetelt boldogtalanul.
Ki hinné, hogy a népzenészek délvidéki akadémiája a Taposóban működik! Mégse hívta senki Mózsit mesternek, művész úrnak vagy vén gazembernek - bácsinak is csak Doktor tisztelte, ő is csupán a leánya miatt, aki poharakat lötybölt a söntéspult mögött. Rózsika a bimbóból aznap kipattant, gyönge virágszálnak látszott a mosogató fölé görnyedve, de ha pillantása lopva végigsöpört az ivón, mintha már nem is poharak csörömpölnének a keze alatt, hanem összetört férfiszívek. Mindnyájan vágyakoztunk rá, Doktornak azonban tervei voltak vele. Túlontúl tisztességes tervei.
Közelébb sodródtunk a bandához. Épp szünetet tartottak, és Mózsi selypegve szidta a jövendő prímást: "a semükbe nézzsél, bibás! - különben hiába bazseválsz".
Ahogy meglátott, ránk vigyorgott, ráncos képéről kétoldalt lelógott a mosoly.
- Mulatozsnak a vitézs urak?
- A herceget keressük, Mózsi - feleltem foghegyről, mire Doktor bokán rúgott.
- Hercseg nincs, nem is vót, azstat csak ránk fogják - motyogta az öreg, és arca már elgyötört lábtörlőrongy. - Inkább piáljanak a vitézs urak, és akkor hercsegnek érzsik majd magukat.
- Bolondozik a barátom, Mózsi bácsi - fuvolázta Doktor, de ez a nyugtatás éppoly gyanús volt; brácsásunk lesunyta a fejét, és a sarokban kuporgó delíriumos Döme kiguvadt szemén űzött cigánykaravánok suhantak át.
Zárórakor aztán hiába ácsorogtunk a Taposó előtt. A részegek összekapaszkodva szédelegtek ki az ajtón, felsorakoztak a fal mellett, és a csurgatás végére belemosódtak az éjszakába - Mózsi azonban a hátsó kijáraton illant el előlünk a lányával. Doktor csalódottan pörölt velem, hogy miért fölényeskedtem, érzékeny népség ez, pedig neki komoly szándékai vannak Rózsikával, nem rongy ember ő, mint a sofőrünk; Zimi előzékenyen megkocsikáztatja a nőket, ami után úgy néznek ki, mintha négy kerékkel hajtott volna át rajtuk.
Botorkálva kóboroltunk az éjszakai Mohács külterületén, ahol a házsorok összekuszálódtak, az utcák egyszer csak eltűntek, és ásító gödrök meg épületanyagdombok között sebtiben összeütött felvonulási épületek komorlottak; eredetileg ide tervezték a pentelei kohót, de a politika csaholása elriasztotta a jugoszláv határ mellől. A mindenhonnan összecsődített embertömeg egy része azóta is a raboknak szánt és elhagyott barakkokban lebzselt, pesti stricik, a kitelepítés elől bujkáló svábok, világgá ment kulákfiúk, az államosításra acsargó boltosok és nehezen mozduló szabolcsi tirpákok várták, hogy átirányítsák őket új munkahelyre. Körben pedig vályogviskókkal és putrikkal áradtak-terjeszkedtek a cigányok, mindent elözönlöttek, nem vették észre, hogy egy tetszhalott várost zsibonganak körül.
Itt működött a "herceg". Suttogó hír járt róla, de senki se tudta, kicsoda ő, aki a lezárt határon is megtalálta a rést, ahol lebonyolította a maga üzleteit. Idáig követett gyanús személyek tűntek el a szemünk elől, mint egy zsibvásárban elgurult forint. Ebben a televényben pedig hiába kutatgattunk, rókalyuk volt minden putri, annyi lik-lukkal, hogy megléptek előlünk, még mielőtt mi az ajtót megtaláltuk volna. A razziákon sok kis hal akadt horogra, körözött zsebesek és megrögzött munkakerülők, de akit igazán kerestünk, alámerült a zavarosban.
Ki lehet ez a herceg? Megmozgatta a fantáziánkat. Léteznie kell, mert érezhetően valaki irányítja a dolgokat; a patakmeder mélyén lapuló kőtömb se látható, pedig eltéríti a sodrást.
Vadásztunk rá, és a határőrségnél mind több ingerült szó esett a cigányokról.
Aztán laktanyánk mégiscsak felbolydult a cigányok ellen, mikor bent a dzsumbujban, a félbemaradt építkezés és a putrik között összeszurkálva találták Zimit, a sofőrünket. Éjszaka intézték el a cigánylányok után kajtató Zimonyit, hajnalban botlott bele a járőr; támadói olyan szakszerűen megműtötték, hogy annyi vér se maradt benne, amennyi egy szúnyognak elég.
Rendőrök, katonák forgatták fel a telepet, kikérdezték a csecsszopókat is, belenéztek a bakancsokba, kirázták a cigánylányok szoknyáját. De senki se tudta, hová lett a herceg.
Hetek múlva újra megnyílt a Taposó, és alig lézengtek benne, úgy megrostálódott a vendégsereg; kihallgatásra vártak a fogdában, vagy elpucoltak, hogy más vidéken kezdjék lázasan építeni a szocializmust. A kudarc meg rajta száradt az elhárítókon! Doktor ide-oda lökdöste arcán a szemüvegét, és megsúgta nekem, hogy személyes kapcsolatai révén deríti fel az ügyet.
Zárórakor a hátsó kijáratnál leselkedtünk. Pucolás! - harsogta rémülten Döme. Mi álnokul Rózsika karját kaptuk el, a sikongatásra pedig az apának is vissza kellett óvakodnia a sötétből.
- Azs a lány mit vétett maguknak? Eressék el, vitézs úr!
- Ne féljen tőlem, Mózsi bácsi, megmondtam, hogy elveszem a lányát, isten engem úgy segéljen - hadarta Doktor, keze közt a karmoló, ficánkoló Rózsikával. - Megyünk a plébániára, vagy rabbit hívok, engem két vallásba is beírtak, választhat. De most szót kell értenünk! Mindenért a cigányokat hibáztatják, és addig nem lesz nyugalom, ezt megmondhatom, amíg a herceg észhez nem tér. - Suttogóra fogta a hangját. - Csak maga segíthet. Beszélnem kell vele.
- Azst nem lehet - rémüldözött Mózsi.
- Jó így maguknak? Állandó razziák közt élni?
- Ajaj! A legjobb mulatós vendégeim söktek meg.
- Na látja! Árt a cigányoknak, és meg fogja ezt érteni a herceg is, ha összehoz vele. Maguknak akarok jót.
- Csak azstán meg ne bánjuk - dünnyögte a brácsás, és az éjszakában rám villant a szeme fehérje. - Ezs nem jöhet. Így is tuti, hogy nem bízsik meg bennünk...
- Egyedül megyek - nyugtatta meg Doktor.
- Tudni fogom, hogy hol keressünk! - kiáltottam utána, ez a fenyegetés volt a biztosíték arra, hogy élve viszontlátom.
Doktor mesélte aztán, hogy a brácsás házába mentek. Úgy fogadták, mint vendéget. Borral, vacsorával. Magára hagyták Rózsikával, aki ijedtségét feledve kacarászott, élvezte a helyzetet. Még sose volt kérője. Ezeregy kézzel fogható feladatuk lett volna, de csak bámulták egymást, tapasztalatlanul.
Nagy sokára megjelent Mózsi, és komoran intett. Kint az éjszakában két árnyék várta Doktort, aki semmit se kérdezett tőlük, s azok semmit se mondtak. Egy elhárító ért a hallgatásból is.
Ide-oda vezetgették a sötétben kushadó putrik között, és amikor már nem tudhatta, merre járnak, hirtelen benyomták egy alacsony ajtón. Kis asztalt látott, azon egy görbe gyertya lángja csipegetett bele a homályba.
- Ne merje vajdának nevezni - súgták a fülébe. - Elvtárs vagy herceg. Értjük?
Hátrapislogott, két jóvágású romacsávó cövekelt le a bejáratnál. Fehér ingük elbizonytalanította. Nem kisstílű vagányok ezek!
- Magától jött vagy küldték?
A helyiség túlsó végéből érkezett a kérdés, de ahogy hirtelen arra fordult, a magasba emelt gyertyalángba kellett belenéznie.
- Beszélni akart velem. Akkor feleljen. - Nem volt fenyegető a hang. - Na, jó, úgyse mondana igazat. Majd kiderül, hogy mit akar.
- Magamtól jöttem, persze, és... hogy is mondjam...? - Nehezen tudott erőt venni magán. - Szóval maga a herceg. Ugye, ezt megkérdezhetem?
- Így is neveznek. Nem mindegy?
- Mindegy. És nem is fontos. Tulajdonképpen azt se tudtam biztosan, hogy maga létezik. - Lassan tért magához meglepetéséből, mert egy díjbirkózót várt. Félelmetes külsejű alakot. - De úgy látszik, létezik. Akkor legalább beszélhetünk, megérthetjük egymást.
A gyertyafény mögött, az asztal takarásában, elgömbölyödött testű, javakorabeli cigány állt. Fekete haja simán rányalva a koponyájára, húsos arca kiborotvált. Inge fehér, akárcsak embereié.
- Térjen a lényegre!
- Igen, máris... Ez ugyan még nem a lényeg, de tudnom kell, megkérdezem. Maguk tették azt?
A herceg szétfolyó vonásai megkeményedtek.
- Mi! Mert a mi népünk lányai nem cafkák, nem könnyű prédák. Ezt megmondhatja a többi tányérsapkásnak! - A levegő megsűrűsödött, a gyertyaláng alig talált benne helyet magának. - És megölt egy öregasszonyt is, mikor a teherautó farával csak úgy heccből elsodorta a kocsijukat. Menyus, aki a lovakat hajtotta, felismerte benne az anyja gyilkosát.
Nem kellett Zimonyit bemutatni, erőszakos állat volt; tényleg szeretett egy hirtelen fékezéssel-farolással szekereket megsturcolni.
- Együtt voltunk ott - susogta Doktor -, Deutsch Dezső, zsák és zsineg, Dob utca három... De visszajöttem, és most el fogok venni egy cigánylányt. Mutassunk mi példát, keveredni kell, ezt mondtam mindig apusnak is.
- Tudták, hogy kit kell hozzám küldeni - gyanakodott a herceg.
- Mondjuk, hogy értem. Maga nevezhet elvtársnak. - Belehajolt a gyertyalángba, mint egy fénytől elbolondított kövér dongó, és a szemét forgatva hadarta. - Én nem hagytam vagonba hajtani magam, megszöktem Szabadkán a kakastollasok elől, és a jugoszláv partizánokkal harcoltam, a háború után meg fontos elvtárs voltam, Rákosi tárgyalt velem a cigányok önkormányzatáról, aztán mint jugó kémet letartóztattak, hiába vágtam ki az asztalra a tagkönyvem és a megbízólevelem, bányamunkára vittek, onnan szöktem meg, és most már fütyülök a maga elvtársaira! Mindig csak hitegettek, miután megmondtam, hogy nem vajda kell nekünk, és nem leszek a cigányszövetség vezetője sem. Ezek elavult dolgok. Moszkvába akartam utazni, mert csak egy önálló cigány államról tárgyalhatunk!
Doktor gyanítani kezdte, hogy hiába jött. Az asztal túloldala az őrület messzeségébe sodródott.
Ahogy a gyertyaláng fölé hajolt, szeme megszállottan fénylett.
- Úgy beszéltem magával, mint elvtárs az elvtárssal, és most elmehet.
A határon a Patkánylyuknak nevezett beszögellés a Dráva árterülete, mocsári tölgyekkel és lápos tisztásokkal. Azt hittük, az ingoványon át senki se tudja a járást. Meg lehetett lepve az a kopasz újonc, aki azon a ködös hajnalon bóbiskolás helyett túl éberen meresztgette a szemét, és árnyakat látott a lápon áttocsogni. Ijedtében se feledkezett el az előírásról, de a kötelező három felszólítás csupán egyetlen sikolyszerű "ájájáj" lett, és már kaszált is a géppisztollyal. Megspórolva a hercegnek a New York-i utat.
A Taposóban ezután bágyadtan lézengett néhány vendég, és undorral kortyolgatott. A zenészek unatkoztak, Döme összeroskadva hortyogott a sarokban.
- Hát most nyugság van, ezst elintézsték a vitézs urak - kesergett Mózsi. - Csakhogy túl nagy a csönd, itt a fingás is kéccser hallatszik.
- De nincs herceg - mondtam kihívóan.
Doktor idegesen toporgott, mint aki szeretne kijönni a szemüvege mögül.
- Az ám, hol van Rózsika? Nem látom.
Mózsi elmerülten tapogatta a brácsáját, már megint csak egy esett muzsikus volt.
- Elröpült a kismadár. - Alulról sandított föl rá. - Nézzse, vitézs úr, nem adhatom magáhozs a jányt, nem, ezstet nem tehetem!
- Miért nem? - nyögte Doktor.
- Azs unokámra is gondolni köll. Hogy nézsne ki azs a kis roma semüveggel, mondja csak?
Azt a pillanatot, amikor megláttam a lányt, sose fogom elfelejteni. Mert tudom, akkor is tudtam - megéreztem a viselkedéséből -, hogy életében először vették észre őt. Nem mintha mások, kislány kora óta nem látták volna milliószor abban a határ menti koszfaluban; de én vettem észre, én láttam meg úgy igazán, ahogy egy nőt meg kell látni! Tulajdonképpen ez volt a második születése, ekkor jött igazán világra: fruskából - nő lett. Mert én mint nőre bámultam rá. (Igaz, előbb-utóbb valaki csak megtörte volna gyereksége varázsát, és nekem idegenként könnyű volt rácsodálkoznom)
Aznap este a tejbegyűjtő kirendeltségen szűrte kannákba a tejet. A fehérre meszelt házikóban émelyítő szag terjengett: a nyers, habos tejben érezni még az istállók és az állatok kigőzölgését. Nyitva hát az ajtó, a sötétre sarkig kitárva, és bent a lámpafényben, a fehér ragyogásban sután birkózott az a lány a tompán döndülő, tele kannákkal. Megtorpantam. Addig a kocsma járt az eszemben, amit délutáni érkezéskor kiszúrtunk magunknak, és ahol katonatársaim már otthonosan iszogatnak, tikkadt nyelvemen éreztem is a savanykás fröccs pezsgését - de mindez egy szempillantás alatt kiröppent a fejemből.
Csak álltam és néztem a lányt. Szétnyílt fehér köpenye alatt az erőlködéstől megfeszülő lányos combjait, a szürke kannáknak nekiszorított elfehéredő térdet, karcsú, előrehajló testének melltájban gömbölyödő domborulatait, keskeny arcocskáját, összeszorított, szép rajzú száját, és sötétszőke, a lámpafényben vörösesen megcsillanó haját, ami kicsúszott a keményített főkötő alól. Örökkétig elnéztem volna ott, az ajtó előtt álldogálva, és mert az üzlethelyiség néhány lépcsővel magasabban volt, úgy csodálhattam a testét, a piszkos pántú papucsból kikandikáló piros lábujjaktól kicsi feje búbjáig, hogy meg se kellett mozdítanom a nyakam. De talán nem is tudtam volna megmozdulni. Mint akit elvarázsoltak, földbe gyökerezett lábakkal a mai napig ott állnék (és ha a szemem lehunyom, ott is állok) - aztán a kannát odadübbentette a szálkásra súrolt padlóhoz, és mérges-csúfolódón rám kiáltott:
- Segíthetek? - mozdultam feléje, de megbotlottam abban a rohadt lépcsőben. Előreestem magam elé kapott tenyeremre, és ott térdeltem előtte, félig kint, félig bent, négykézlábon, zavart kábulatban.
Nem nevetett. Elsápadt, aztán lángba borult. Szeme kitágulva meredt rám, ilyen közelről oly nagyra nőve, hogy a sötét pupilla tükrében láttam feltápászkodó önmagamat. Mire felálltam, megértette és megérezte, hogy ő már nő, akinek hatalma van a férfiak fölött. Alig tudott válaszolgatni. Nem azért, mert zavarban volt, hanem még furcsállta, hogy mindez ilyen egyszerűen történt, egyik pillanatról a másikra. És elsápadt és elpirult, és újra elsápadt, amíg vonakodva kibökte, hogy Aliznak hívják, eddig az állami gazdaságban dolgozott, kell a pénz, az anyja háborús özvegy. Nem is csodálkozott azon, hogy randevúra hívom, a vállát vonogatta, szemét elkapta rólam, mint aki ősidőktől fogva tudja, hogy így kell ezt csinálni, kéretni kell magát; láthatólag már csak az zavarta, hogy minduntalan hol elsápad, hol elpirul, uralkodni akart magán, megszokni a nagylányságot, és mindenre rábólintott, csak hogy menjek már, menjek, és magára maradjon ijesztően új és diadalmas érzéseivel...
De milyen a katona szerencséje! Még aznap éjjel messzire autóztunk, a megbeszélt találkát hamar elfeledtem.
Nyár végére kerültünk vissza abba a faluba.
Aliz a kocsmai pénztárgépnél trónolt feszes blúzban, kihúzott derékkal. A blokkért eléje sorjázó férfiakon sejtelmes mosollyal nézett át, blazírtan nyomkodta a billentyűket, s a csattogó öreg gép mögött fölényes biztonságban hallgatta a feléje röpködő szavakat, mert körülötte tolongott az egész falu férfinépe; hadonásztak, beszéltek hozzá, falták a szemükkel és pénzt lobogtattak feléje, ő senkinek se válaszolt, a vastag cigarettafüstben és közönséges kocsmabűzben zárt arcú, szép szobor volt, aki leeresztett szempillái alól messzire nézett - és személytelenül mosolygott, mosolygott.
A falu legszélén, az egykori bikaistállóban laktunk, közel a Fertő tóhoz. Egyik társam, Cselák, ez a gyíkszemű, mindig nők után szimatoló ördög vette észre, hogy a kora délutáni melegben, amikor zárva a kocsma, Aliz fürödni jár.
- Valaki utána megy közülünk, és ráijeszt, hogy tilosban jár - hunyorgott magabiztosan -, mert az már zárt határövezet. És ha elkapta a begyulladt kicsikét, utána rájárhatunk. Mindnyájan.
Én már egyszer befűztem a nőt, erősködtem, még tejcsarnokos korában, így hát ismer, könnyű dolgom lesz. Mindenképpen elsőbbségi jogom van! - ezt elismerték a fiúk.
Léckerítésünkön túl az árterület sűrű bokrosa kezdődött. Ott tűnt el Aliz a szemünk elől. Alig észrevehető csapás vezetett a víz felé, óvatosan és mégis gyorsan kellett követni, hogy el ne veszítsem.
Szerencsére vadmadarak raját verte fel, méltatlankodó cserregéssel és csipogással köröztek fölötte, a fészküket féltették, a kirepülni még nem tudó fiókákat, tőlük nem hallotta meg, hogy a nyomában törtetek.
Majd zsombékos és cuppogós lett a talaj, nádfalba ütköztem, és megmerült a csizmám, amíg idegesen kerestem az átjárót. Már éreztem a tó szagát.
Széthajtogattam magam előtt a nádat, arra figyelve, hogy le ne térjek a csapásról.
Végre megpillantottam őt.
Kis tisztáson hajlongott, fonott szatyrából törölközőt vett elő, leterítette. Előrehajolt, keresztbe vetett kézzel megcsippentette a ruhája alját, és a fején keresztül, egy mozdulattal lehúzta. A fürdőruha csupán egy csík volt a mellén, és cseppnyi nadrágocska a köldöke alatt. A teste egyenletes barnára sült friss cipó. Megijedtem tőle, olyan szép volt.
Ha nem lépek ki azonnal a tisztásra, a következő percben talán félszegen elpucolok.
- Maga kicsoda? Mit akar itt? - kiáltott rám. Kezét maga elé kapta, és ez a rebbenő mozdulat megint elbizonytalanított.
- Nem ismer meg? Már találkoztunk a tejbegyűjtőnél. - Túl gyorsan rázta meg a fejét.
- Nem, nem. - Hosszú haja a nyaka körül fodrozódott. - Nem tudom, ki maga.
- A nevére is emlékszem. Lizi?
- Aliznak hívnak - nézett rám elutasítóan.
- Aliz, úgy van!
- A nevemet akárhonnan megtudhatta. Igazán nem emlékszem magára!
Közelebb léptem. A letaposott tavalyi nád keményen roppant a csizmám alatt. De Aliz úgy tett, mintha én lennék veszélyben.
A kocsmában valóban volt mellette egy férfi, bizalmasan a pénztárgépnek dőlve. Rövid ujjú ingéből vastag, fehér kar omlott ki, és ahogy lustán megemelte a poharát, aranyóra villant a csuklóján.
- Állatorvos, mi? Lefogadom.
- Az az apja! Bandi még medikus. De jövőre végez, és - elhúzta a szót: - össze-há-áázasodunk.
Annak a Bandinak máris pocakjára feszül a vászonnadrág, és kigombolt inge alatt tésztásan puha a teste. A kocsma gyenge lámpafényénél is látszott, hogy elhízott arca verítékes. Micsoda meleg! - hajtogatta erőltetett vidámsággal -, a slagon is csöpög a víz. Sliccénél fogva megemelte magán a nadrágot, és a falubeliek készségesen nevetgéltek.
Az a harci helyzet, kezdtem el nyökögni, hogy itt tulajdonképpen tilosban járnak. Mert ide nem jöhetnek civilek. A tóban húzódik a határ, és azt a faluban mindenki tudja, hogy a legbelső határövezetbe csak mi, katonák léphetünk be. De nem is ez a legfontosabb, én emlékszem őrá, tényleg még a tejbegyűjtőből, és neki is emlékeznie kell, és én azóta is... és igazán semmi rosszat... de ide ne jöjjön többet, mert kifigyelték, és el akarják kapni a fiúk.
- Bandi apja ismeri a parancsnokot - nézett rám fensőbbségesen. - Engem hiába kapnak el, úgyis ki kell engedniük. Strandolok. Azt se szabad? Itt érzem magam a legjobban. - Hirtelen kislányos bizalmaskodással körbeintett: - És ez az én birodalmam. Csak az enyém. Hát nem cuki?
Megbűvölten bámultam őt.
A nádas zizegett körülöttünk, a napfényben csillogott a lány teste, és a tóról, amit évek óta nem halásztak le, átható vízszag áradt felénk.
Kitéptem magam a varázsából.
Elsápadt, majd gyorsan elpirult. Ültében két felhúzott lábát görcsösen megfeszítette, összeszorított térde kifehéredett. A diadalmas nőből újra az a zavart kislány lett, akit először láttam egy tejszagú estén.
- Most jönnek? Mit csináljak?!
Azt kellett volna mondanom, hogy igen, jönnek a többiek is. Késő menekülni, de én megvédem, ha okos lesz, ha most befejezzük, amit úgyis elkezdtünk egyszer...
- Menjünk innen! - förmedtem rá - és ne jöjjön ide többet.
Felugrott, összekapkodta a holmiját, és amíg ruhát rántott magára, kézbe vettem a szatyrát.
Szó nélkül törtettünk át a nádason. Az ártér sűrűjében néhány lépést lemaradtam, mert a visszacsapódó ágak az arcomba csíptek. A bokros szélén, ahol már látszottak a falu házai, visszafordult. Pillantásában kígyók ágaskodtak felém, úgy sziszegte:
Úgy ment el, diadalmas testtel, hosszú lábával puhán lépve és a csípőjét finoman ringatva, mintha máris az egész világ őt bámulná.
Győrben láttam viszont. Sok lépcsőn kellett lemenni abba a divatos, vörös tapétájú presszóba, ahol nappal is villany ég, és ahová a város jobb emberei ugrottak be feketézni.
Arca nagy gonddal volt kikészítve, és leeresztett szempillákkal unogatta a társaságot. A színház első férfiszínésze pompázott az asztalánál. Aliszka! - gordonkázta elragadtatott, színpadias baritonján. Aliszka! - szuszogta a megyei lap tömött bajszú szerkesztője. És jöttek-mentek asztalánál a férfiak, egy pillanatra lecsüccsentek a bíróságra futó ügyvédek, Aliszka, Aliszka, ez többet hallatszott, mint a "kérek egy kávét". Csupa jól szabott zakó vette körül.
A lábán kígyóbőr cipő, és fémszállal átszőtt külföldi ruhát viselt.
Végre egyedül maradt, mert déltájban mindig kiürült a presszó. A szomszéd asztalhoz ültem át, és néztem őt. Némán néztem, amíg észrevett.
- Bandit várja? - próbálkoztam megszólítani.
Azt hittem, nem felel. De barátságosan bólintott. Csak a piti kis nők tesznek úgy, mint akiket sért az ismerkedés. Egy igazi nagy nő közömbösen kedves mindenkivel.
- Régi ismerősöm a férje - bátorodtam meg. Nevetett.
- Nagyon régi lehet. Különben tudná, hogy nem a férjem. - Szóval nem ment hozzá. Arra se volt szüksége.
- Most ez a birodalma? - intettem körül az eszpresszón. Nem értette, miért mondom ezt.
A nádas. A Fertő. A falu. A tejbegyűjtő. Mire emlékeztessem? Amíg ezen gondolkoztam, megjött az orvos. Akire nincs már szüksége, de aki mégis körülötte kering. Sietve kacsázott le a szűk lépcsőn. Ballonja gyűrött volt, hatalmas testén lompos a ruha. Izgatottan suttogott a nőnek, és sietve mentek el.
Később hallottam, hogy Bécsbe szöktek.
A fiatalság szeret, mindig is szeretett csoportokba verődni, bandákba összebújni, együtt erősebbek, szebbek, okosabbak másoknál. Vagy legalábbis hangosabbak. Tíz-húsz srác együtt legyűrhetetlen erőnek érzi magát! Mindenen kívül állnak, mindennek fölötte állnak: a világ egyetlen nagy posvány, amihez semmi közük, s amin átgázolni a kegyetlen ifjúság előjoga.
Így van ez a katonaságnál is.
Örültünk, amikor egy különleges rendeltetésű, gyorsan mozgó aknász alakulathoz kerültünk. Minden rajnak külön weapon gépkocsija volt. A géppisztolyokat és karabélyokat leadtuk a raktárba, és helyettük ropogós bőrű pisztolytáskákkal páváskodtunk.
Nem belemosódni a tömegbe! - ez minden fiatal görcsös vágya, és a kivételezettséget sose áhítja makacsabbul az ember, hiszen a maga jogán még semmire se szolgált rá; ezt sejti, de nem ismeri el. Ezért a mi brancsunkban mindenki a szerencse fiának érezte magát. Mámorosan ténferegtünk a laktanyában. Vártuk a tavaszt, hogy birtokba vegyük a határt.
Takarodó és villanyoltás után még nagy élet volt a túlfűtött hálóteremben: a fiúk jöttek-mentek az emeletes vaságyak között, vidám kaszinózás folyt, némelyek a katonaládából hazait falatoztak, üvegek kotyogtak, a sötétben cigaretták parázslottak, és folyt a dumálás, röhögés zavarta az aludni akarókat, és ha valaki ingerült-álmosan csöndet kért, harsányan letorkolták.
Ezért csak én hallottam meg, hogy a mellettem levő ágyon Illés őrmester - talán csak úgy bele a sötétbe - azt motyogja: - Ötven.
- Ötvenegy - javítottam ki, azt hittem, valamin töprengve a dátumot mondja.
- Ötven - ismételte meg ugyanolyan halkan, de már határozottan hozzám szólva. - Ötven százalék. Érted?
Nem értettem, mit akar, arra füleltem, hogy Sanyi ezredszer meséli el ezt a mindnyájunk által ismert történetét: civilkorában, vidéki munkahelyén egy hadiözvegynél lakott, de nem jutottak tovább a lihegésnél. Utolsó este, már az állomáson a vonatot várva, végre hajlandóságot árult el az özvegy. A háború után széles karimájú kalapban divatoztunk, ilyen volt Sanyin is. Kicipelte a nőt a váróteremből, hogy alkalmas búvóhely után nézzen, arra fülelve, hogy nem füttyöget-e máris vonata a váltóknál, meg az eső is esett, sietni kellett. Észrevett egy szerszámkamrát. A lapátok, csákányok között csak állni lehetett, az idő szorította, a nő felfűtve remegett, ő pedig idegesen ügyetlenkedett - lepillantott hát, és a kalap karimájáról a hideg víz épp oda csorgott, ahová nem kellett volna.
Mérsékelt röhincsélés fogadta a mindig izgatott arcú, nők után futkosó Sanyi szavait.
- Hülyék, kis hülyék - morogta Illés a mellettem levő ágyon. - Inkább azon gondolkodnának el, hogy miért gyűjtöttek össze minket...
Az őrmester parancsnokom volt, harmadéves öregkatona. Megtiszteltetésnek vehettem, hogy sugdolódzik velem.
- Ugyan, hagyd őket - feleltem. - Miért ne érezzék jól magukat? Ez a Polyák, ugye?
- ... nem értettük, mit akar a pasi, az a lapos fejű ügyvéd - hallatszott a nemrég érkezett törzsőrmester, Polyák hangja, aki a felállítandó második szakasznak lesz a parancsnoka, egyelőre hozzánk dugták be. - Felmentünk a lakására, ittuk a likőrjét, sonkát tett elénk, terpeszkedtünk a fotelokban. Az ügyvéd felesége, egy bögyös, még alig hervadó naccsága, finomkodva szopogatta az italt, és csörgette karján az aranyláncot. Elébb úri módon folyt a fecsej, de ahogy lenyomtuk azt a francos likőrt, kitört belőlünk a hat elemi. Képzelhetitek! Előadtunk néhány sikamlós mesét. A naccsága úgy tett, mintha nem hallaná, de a melle egyre magasabbra emelkedett a ruha alatt, mintha pumpálnák. Arca kipirult, és fensőbbségesen mosolygott. Végül velünk röhincsélt. Azám! És akkor az a békafejű ügyvéd felpattant, hogy neki fontos megbeszélnivalója van, ugye, nem haragszol, szívem, mondta a feleségének, igyekszem vissza. Láttam, hogy akar tőlem valamit, kikísértem az előszobába. Egy százast nyomott a kezembe. Frigid, súgta a fülembe, azt mondja, hogy frigid, nem boldogulok vele, és fejével a szoba felé intett, mielőtt becsuktam volna utána az ajtót. - A hálóterem hálásan vihogott, átéreztük a feladatot. Polyák túlkiáltotta a zajt. - Sejthetitek, fiúk, hogy sikerült a naccságát meggyőznünk tévedéséről! Egyenként hívott át a hálószobába, hogy megmutassa lánykori fényképeit. És sorba mind a hármunkat behívott, úgy belejött a fényképnézegetésbe!
A sötét termen végighullámzott a nevetés. Odakint a fagyos éjszakát szaggatta a szél, néha belezendült az ablaküveg.
- Figyelj csak rám, Magos - suttogott Illés. - Alszol?
- Dehogyis - sóhajtottam, mintha félálomból riasztott volna fel. Kosfejű, makacs parasztfiú volt az őrmester, néha nagyon untam őt.
- Tudod, mit akarnak velünk? Mire készülnek?
- Az a főnökség dolga.
- De mi lesz velünk, akik végrehajtjuk - susogott Illés. - Értsd meg, nem vagyok mai gyerek, ismerem a dürgést. Ha összegyűjtöttek minket, akarnak valamit.
- Szerencsénk van. Jól jártunk - feleltem félhangon. - Te meg góré lettél. Mi a bajod?
- Hát tényleg nem érted? Pedig te tanult gyerek vagy.
Valahol a szobában Pepe beszélt, az a karcsú fiú, akin a legszebben feszült az egyenruha.
- Már azt hittük, semmi se jön össze, igaz, Kancsi?
- Igaz hát - rikkantotta Kancsi a sarokból. - És akkor jött az a nő, elég szürke verébnek nézett ki az éjszakában...
- Kancsi, ezt én kezdtem mesélni. Ne is haragudj!
- Jól van, Pepe, de én is veled voltam. Vagy nem? Együtt mászkáltunk egész este.
- És sehol semmi. Egyetlen ribancot se fogtunk. Pedig te ígértél egy tyúkot, igaz, mondtad, sánta, de a lépcsőházban meg lehet kefélni.
Kancsi felordított.
- Az Ilus! Ismeritek. - Akik ismerték, vidáman nyerítettek. - A kocsmákban strabancol, csak ez az állat Pepe nem ismeri. Mert ő anyuka kedvence.
Pepe rovására kuncogott a terem.
- Jól van, na, repedtsarkúakkal én nem kezdek - fölényeskedett Pepe.
- De akkor dühös voltál, hogy nem bírom szervírozni neked.
- Persze, jó lett volna. Akárki jó lett volna. Záróráig jártuk a kocsmákat, és Kancsi lebőgött, nő sehol!
- Valaki fürgébb volt, lecsapott Ilusra. Hallod, hogy kapós az a lány. Az albérletébe sose mer felvinni vendéget, hanem a lépcsőházban... A sánta lábát kitámasztja két lépcsőfokkal feljebb, igaz, fiúk? - és úgy.
Pepe visszaragadta a szót.
- Már majdnem hazaindultunk Kancsival, két óra felé járt. Akkor találkoztunk a nővel. Ballonkabátját nyakig gombolva, sietősen futott hazafelé. Én szólítottam meg, vagy nem én? Na, most hallgatsz, mi, Kancsi? Kisasszony, mondtam, elkísérhetjük? Ilyen késő éjjel még baj érheti. Az csak ment, egy szót se szólt. Mi meg utána. Ő elöl, kop-kop, mi meg Kancsival mögötte. Ne féljen, kisasszony, mondogattam a hátának, csak elkísérjük. És akkor megfordult, a lámpa felé tartotta az arcát, és látszott, hogy féloldalt olyan furcsán más színű az arcbőre. Később mesélte, hogy forradás. Hát mi is leforrázva néztük... Jöhetnek mellettem is, mondta ránk vicsorítva, ha még van kedvük jönni. Hát mi mentünk.
- Jó lába volt - kottyantott közbe Kancsi.
- Meg kire vártunk volna? Több dobásunk nincs, ezt tudtuk, a foltos képét meg nem akartuk mi puszilgatni, nem ám!
Illés hányta-vetette magát a szomszéd ágyon. Miért nem hallgatja inkább a fiúkat?
- Te, Magos, figyelj csak! - kezdte újra a sutyorgást.
- Alszom - leheltem álmosságot tettetve.
- Ti még zöldfülűek vagytok, másodévesek, de én ismerem a dürgést, nem ma kezdtem az aknarakást - és mindezt szinte vinnyogva hadarta. Fél ez a beszari, gondoltam a parancsnokomról. Jól nézünk ki! - Ha így összegyűjtöttek minket, készül valami. Hidd el nekem! Ti még nem tudjátok, mi vár ránk!
Pepe diadalmasan mesélt a figyelő csöndben.
A viharos hangzavarban Illés morgott át a másik ágyból.
- Kis hülyék. Mindjárt csöndet parancsolok.
Pálinkás, a lóképű tizedes, ugyancsak harmadéves öregkatona rajparancsnok, egy falusi idillt mesélt, amikor az asszonytól menekülni akart a legény, mert kopogtak az ajtón, és bent azt hitték, hogy megjött a férj, kiugrott hát a legény az ablakon, és épp a férj karjába, mert aki az ajtót zörgette, az egy másik gyanútlan szerető volt.
- Alvás, fiúk! - kiáltott Illés.
Polyák törzsőrmester, aki vehette magának a bátorságot, visszarikkantott.
- Inkább a hajtányokat állíttasd le, Karcsikám! - és a kirobbanó röhögésben nem lehetett hallani a pokrócok alatt működők lihegését és a vaságyak nyikorgását.
Makány tizedes, egy kevés szavú, gömbölyű fejű öregkatona a hőskorról regélt, bevonulásuk idejéről, amikor Kőszeg alatt puskát fogtak a kocsmárosra, hogy feleségét becipelhessék a szobába.
Illés őrmester bosszúsan, a tekintélyét mentve szólt át hozzám.
- Meg vannak ezek veszve, mi?
- Hagyd őket.
- Vesztüket érzik.
- Ugyan! Jól együtt van a banda - próbáltam nyugtatni. - Nem hiszik, hogy komolyan szóltál rájuk.
- A vesztüket érzik - ismételte meg Illés. Nem értettem, hogy miért beszél így. Azt hittem, csak tehetetlen dühében. - És nem tudják, mennyire okuk van rá! Mert mondtam neked, hogy ötven...
De én Völlerre figyeltem, a sofőrünkre. Csigás hajú, nyúzott képű, lompos járású öreg, aki a weaponnal összenőve mindig nekivadultan robogott velünk a megsemmisülés felé.
- ... holdvilááá-goséjszakán, mirőlááál-modikajány! - ismeritek a nótát. Ez volt a sláger, amikor bevonultunk. Három hónapig jobbraát és balraát, majd belekukultunk. Kimenő nuku. Nő egy szál se. És három hónap után végre megengedték, hogy látogatók jöjjenek. Én is írtam a húgom... vagyis mindenki írt haza. Hogy nyomás a rántott csirkével meg a bejglivel! Mert ez érdekelte a népet, nem az apuci-anyuci. És jöttek vasárnap a látogatók. Az ebédlőben dumálhattunk velük, ott lehetett átvenni a csomagot. A menyasszonyok is jöttek, azok az édes kis pipik, akik sóváran rezegtették a mellüket, riszálták a farukat. A központi megafon bömbölt: holdvilágoséjszakááán... Az ebédlőben délutánra már vastag volt a levegő, az apukák komoran füstöltek, az anyukák szipogtak, és elomolva bámulták fiacskájukat, miként rágja a csirkecombot, és dugi piák illata szállongott a levegőben. Az őrség úgy tett, mintha semmit se látna. Pedig szeszes italt, tudjátok, mindnyájan voltatok kopaszok, tilos volt becsempészni. De azért folyt a szesz. Az a haverom is, az a suvernyák, akiről mesélek, szóval az is leszopta magát istenesen a hazaitól. Rühellte, hogy hozzá csak a húga jött el és avval csacsenol, a többieknek azt mondta, a nője! Mellette szorongatták a menyasszonyokat, az asztal alatt a felgyűrt szoknyák alól combok villogtak ki, mindenfelől nők lihegése hallatszott. Az őrség meg úgy tett, mintha semmit se látna. A budira vittük ki a lányokat. Srácok! Sorba álltak a párocskák a budiajtók előtt. Mert ki kell kísérni a drágát, ugye, ha rájön a pipilés... A haveromnak is integettek a többiek, hogy nosza! - azt mondja hát a húgának, menjenek ki. Csak úgy kamuból. Hogy szégyenbe ne maradjon. Beszívott már a lapos üvegből, amit a hugica hozott. Amikor rájuk került a sor, világos, hogy együtt küldték be őket. Odabent aztán... mégiscsak, értitek! - nem tudta, hogy most mi legyen... Kintről verni kezdték az ajtót, hogy nyomás, igyekezzünk! - és leselkedtek befelé, és ettől nekivadult a srác, hajolj előre! - és a húga hiába tiltakozott...
- Völler, hazudsz! - kukorékolta valaki.
- Hagyd csak, róla ezt is elhiszem - bődült el egy másik.
- Marhák! A haveromról beszélek!
- Tud-juk-tudjuk - kiabálták kórusban a fiúk. Átsusogtam Illéshez.
- Ébren vagy?
- He?
- Most már tényleg rendelj el takarodót. Nagyon nekivadulnak.
- Ötven - sóhajtotta Illés, mintha az egészből semmit se hallott volna.
Kölöké volt a szó. Azé a kölökképű társunké, akin mindig derültünk, mert mintha kettőig se tudott volna számolni, olyan ártatlan a képe.
Mindent felülmúló vad hahotázás fogadta Kölök szavait.
- Én az egészet nem értem, nem értem - hajtogatta Kölök. - Magyarázzátok meg, mi volt ez a kitolás.
- Nem ki, hanem be! - rikkantotta egy hang.
Illés átnyúlt az ágyáról, megrántotta a pokrócomat.
És hagyta, hogy zsivajogjanak.
Egyedül gubbasztottam.
Az őrs konyhása behozta a vacsorámat, fehér köténye alól - talán a zubbonya zsebéből - kenyeret halászott elő, és magamra hagyott. Teát kaptam, pléhtányér peremére rakták körbe a töméntelen, kétujjnyi vastagra szelt felvágottat, és középen, a fehér zománcra odakenődve egy pirosas marmeládszelet; megremegett, ahogy hozzáértem, először ugyanis azt a magányos lekvárdarabot emeltem ki, rossz volt nézni, ahogy a tányér fenekén lapul, s a vaskos derekú szalámik körülfogják. Belepottyantottam a papírkosárba.
- Ébresztő - lökte meg vaságyamat az éjszaka közepén Kis hadnagy. Ha vele álmodom, se láthattam volna közelebbről és élesebben fölém hajló arcát; olyan feszülten nézett, hogy akár azt is felelhetném: juszt se kelek fel! - meg se értené.
Az éjszaka odakint tele volt visszafojtott feszültséggel. Egy dzsip és két Pobeda személyautó bújt egymás mögé az udvaron, csak az iroda ablakából verődött rájuk fény. A harmadik kocsiba bújtunk be. Elöl a dzsipen katonák ültek, álltak, kapaszkodtak. A kocsi telirakva velük, akár egy púpozott tányér; és egyelőre senki se mozdult, szoborcsoportba merevedve lógtak a fiúk.
Kétoldalt az őrs lapos épületei belemosódtak a sötétbe. Tompa csattanás hallatszott, egy ajtót csuktak be, és mi izgalmunkban összerándultunk, előttünk a sofőrnek is megrezdült a feje.
Tisztek bukkantak elő, bebújtak a középső kocsiba, és végre nekilódultunk.
Világítás nélkül robogtunk, végig az országút nyárfasora mentén, mintha egy magas kerítés tövében suhantunk volna el. A falu hiába csúszott előlünk rémülten a sötétbe, utolértük, átrohantunk rajta, kutyaugatásokat tiportunk szét.
- Nyugi - mormogta Kis hadnagy, maga elé meredve az utastér félhomályában. Ő felelt a munkámért, és ez az aggály arcára dermedt. - Nyugi, ez a fő, nyugi! - mondogatta, olyan idegesen röcögtetve a szavakat, mint amikor használt gramofonlemezen ugrál a tű.
Két évvel volt csak idősebb nálam. Rózsás bőrű, kormos szempillájú, szende legényke lett volna az egyenruha nélkül, de a vállszíjjal, pisztollyal, homlokba nyomott tányérsapkával sikerült zordon hadfinak álcáznia magát. Ha kettesben maradtunk, tegezett. Pedig a beosztottja voltam, és csupán őrvezető. Az elhárító csoportnál mindig csellengett egy műszaki, most én kerültem sorra. Ezt a kényelmes beosztást, csuda tudja, miért, senki nem bírta sokáig. Pedig éjjel-nappal csak sakkozgattunk Kissel, vártuk a RENDKÍVÜLI ESEMÉNYT, amikor a városból loholhatunk ki a határra, ő feljegyzést írni, én pedig - ha kell - aknát szedni. Nyugalmas életünk volt.
Egy dombocska mögött fékezett le a három kocsi. Előttünk, a domb hátán kétoldalra, hevenyészett lőállásba helyezkedtek el a biztosítók. Ha bármi történne, kísérőzenéjük védelmében vonulhatunk vissza.
Azután vártunk és vártunk. Az a szokás, hogy nyugton kell maradni, amíg az éjszaka a hajnalba váltás előtti órában teljesen meg nem vakul, a csillagok elhalványulnak, és a hold lefelé csúszik.
Schubert százados, a csoport főnöke végre kiszállt, kocsijuk körül topogott, levizelte a hátsó kereket. Rücskös képű, húsos orrú, apró szemű férfi volt a Papa, kurta lábán buggyosan csúszott le a csizmanadrág, és lúdtalpán kacsázva járt. Kilestem rá, és szinte hallottam, miként szuszog-morog minden lépésnél. Lomha volt, trehány és piszmogó természetű, heteken át csak döcögött ide-oda, mintha állandóan torkig zabálta volna magát babgulyással - de ha váratlan helyzet adódott, mint vizes tányér a kézből, úgy siklott ki a bajból, és pattogtak parancsszavai, alig győztünk ugrálni.
Schubert papa után Nagy főhadnagy, csoportunk helyettes vezetője bújt ki a kocsiból. Azonnal megigazította csúcsos fején a tányérsapkáját. Percenként odakapott, feljebb lökte, lejjebb húzta, igazgatta. Túl hosszúra nyúlt ez az ember, a sapka billegett rajta, akár egy pózna végén. Kidülledő szemével olyan nyomatékosan tudott nézni, hogy pillantásával szinte súlygolyókat potyogtatott ránk.
Schubert az autónkhoz döcögött, és gyűrűjével megkoccantotta az üveget.
- Kezdődik - sóhajtotta Kis hadnagy, és gondosan megnézett magának. - Nyugi, nyugi, tudod, fiú! - Igyekeztem kiszállni mellőle, hogy ideges ne legyek.
Schubert papa közel hajolt hozzám, ő is alaposan megnézett, aztán azt mondta:
- Indulás.
- ... dulás - susogta utána Nagy főhadnagy, és megigazította tányérsapkáját.
Kétrét görnyedve mentem föl a dombra. Túloldalon, lefelé még jobban összehúztam magam. Mindenki elmaradt mögöttem. Egyedül voltam az éjszakában.
A felszántott és elgereblyézett nyomsáv előttem húzódott. Minden lépést megőrzött, ha valaki bele merészelt gázolni. Letérdeltem. Az omló, puha földben meg kell találnom az első aknát. Ötsoros aknazár, idéztem magam elé a telepítési vázlatot.
Az aknakereső rudat, hegyén a kétarasznyi acéltűvel előrenyújtottam, bal tenyeremben csúsztattam a sima fanyelet, jobb kezemmel gyengéden fogva toltam bele a földbe, hogy minden rezdülését érzékeljem. Óvatosan szurkáltam a nyomsávot.
Megvan! - az odalent megbúvó taposóakna favázát érte az acéltű, és agyamig remegett a rúd finom rándulása. Most ki kellene az oldalánál földelni, úgy keresni meg a gyújtószerkezetet, de nem nyúltam a homokhoz: ügyes aknász ennél többet is tud a keresővel. Végigszurkáltam az akna fadobozát, amíg meg nem koccant a fémszerkezet.
Föléje guggoltam, és ujjamat a homokba fúrtam. Egyetlen mozdulattal kiemeltem a gyújtószerkezetet a gyutaccsal. Így kell ezt csinálni. Határozottan, gyorsan. Amíg el nem röpülök.
Elsüllyedt körülöttem a világ. Ebben a nagy-nagy nyugalomnak érzett feszültségben mindig mintha messzire lennék önmagamtól, a testem nem is tudom, hová lesz ezekben a percekben - csak a kezem dolgozik, kisakkozza a következő doboz helyét, odanyúl, kiemeli. Bekötött szemmel gyakoroltuk ezt a kiképzésen.
Átértem az öt sor kikapart aknán, a drótvágó ollóért nyúltam, eddig a derékszíjba akasztva nyomta hátul a gerincemet. A drótakadály alsó három során nyitottam utat, négykézláb kúszva széthajlítottam a szögesdrótot. Hideg a harmatos fémszál. Ha már ezt kezdem érezni, elvégeztem a munkát.
Készen vagyok. Egyben vagyok. Élek!
Fejem kidugtam a drót alól - ez már idegen ország. Ellenséges levegő. Beszívtam. Hadd lám, milyen? Más, mint nálunk?
De ugyanaz a föld folytatódott odaát is: tél végi mező, elszáradt, zörgő fűvel. És éjszaka van ott is, oszthatatlan sötét.
Visszahátráltam, zubbonyomat karcolta a drót. Amikor a nyomsávnál fölegyenesedtem, éreztem, csupa lucsok vagyok. Visszaballagtam az autókhoz.
- Készen van? - kérdezte Schubert papa.
- Kész? - susogta utána Nagy főhadnagy is.
Csak biccentettem. A szám száraz volt. Ilyenkor nem jött ki hang belőlem.
Aztán Kissel lefeküdtünk a domb tetején, talán azt mondta, pihenjek, talán semmit se mondott, de jó volt, hogy nem vagyok már egyedül.
Mögöttünk a parancsnoki kocsiból kiszállt egy ismeretlen, Schubert papa és Nagy főhadnagy közrefogta, elmentek mellettünk, a két tiszt lemaradt, és az a valaki az éjszakában egyedül lopakodott tovább.
Leejtettem fejem a földre. Nem érdekel, hogy mi történik azzal a valakivel, akinek én nyitottam utat: átmegy? visszajön? csak meglocsolja a drótakadály oszlopait? vagy odaátról levegőmintát vesz? Nem rám tartozik.
Arcom alatt a gyepet mintha hideg verejték lepte volna el, és az éjszaka visszatartotta lélegzetét. Semmi közöm ehhez. Nem érdekel.
- Bikfic - hallottam Schubert papa türelmetlen mordulását. - Micsoda bikfic!
Erre fölpillantottam. A tisztek mellettem térdelve előrefigyeltek.
Odalent a nyomsávnál homályosan látszott az a valaki. Előre-hátra kúszott. Egyre csak előre-hátra. Valószínűleg percek óta ezt csinálja. Pedig csupán az otthagyott, a homokon keresztbe fektetett aknakereső rudam mentén kellett volna átmásznia, azzal jeleztem a szabad utat. Talán megijedt. Megzavarodott. Pánikba esett. Talán félresodorta a rudat is.
Az első robbanás hirtelen csattant fel. Aztán a második, a harmadik. A villanásokban egy fekete árnyat lökött föl magáról újra és újra a föld, mintha játszadozna vele.
Aztán riadt csönd.
Schubert papa fölugrott, fölrántott engem.
- Hozd ki! Gyorsan!
- Gyorsan, gyorsan - lökdösött Nagy főhadnagy is, a sapkájához kapott, leverte, s ezért tétován nyúlkált a feje körül. Rohantunk a szerencsétlenség helye felé.
Kár sietni, az a valaki már odaát van, véglegesen megérkezett ODAÁTRA - akartam mondani nyugodtan, közönyösen, a szakember higgadtságával. Ezekre a futás közben készülő szavakra még emlékszem.
De máris a levegőben repültem - forogtam, aztán nekem ütődött a rét, el akartam lökni magamtól, majd a gyepet kaparva ordítottam: miért küldenek ide ilyen beszart alakokat - ilyen bikficeket?... És mintha egy ringlispílre dobtak volna fel, úgy pörgött velem a világ, karom, lábam majd kiszakadt, szerteszét repült a testem, a gyomromból forrón zubogott föl egy vad folyam, aztán semmi - semmi...
Autónk hátsó ülésén feküdtem. Kis hadnagy a fejemet fogta, "nyugi, mondtam, hogy nyugi", ismételgette. Szájam a hányás keserűségével volt tele. Bal lábfejem sajgott, mást nem éreztem. A robbanásoktól az egyik akna megnyomódhatott, és ahogy odarohantam, a nyomsáv puha földjében már méterekkel előttem felrobbant, és engem csak a légnyomás vágott hátra. Mikor ezt megértettem, nem kezdtem újra hisztizni - másodszorra örömömben ájultam el.
Egymást érték a riadók, alig múlt el éjszaka nélkülük ötvenkettő tavaszán.
Ha megkondult a riadóharang, a naposok és az ügyeletesek - vaksötét éjszakákon is - akár az ámokfutók rohantak körbe a laktanyában; először a sofőröket rángatták ki az ágyból, meg a lőszerraktár tizedeseit, majd a híradósokat, a kutyásokat, az egészségügyieket, a szakácsokat, és aztán mindenkit, mindenkit - közben állandóan ordítottak, végigordították a folyosókat és hálótermeket: Riadó! Rijadóóó! Felkelniii!!! (A hadbíróság, hogy példát statuáljon, tíz évre ítélt el egy szolgálattevőt, aki elpiszmogta a riasztást, és a határsértést - állítólag - ezért nem lehetett megakadályozni.)
Az üvöltözés, lábdobogás, kongatás, autómotor-túráztatás zajában egyetlen csöndes szoba akadt: a miénk. Még a villanyt se kattintottuk fel, pedig mindenki már a sötét udvaron kavargott; számtalan fej és váll és hátizsák gyűrődött egymáshoz a korom éjszakában - az oszlopokra szerelt reflektorokat tilos volt felgyújtani, mert feltételezték, hogy harci riadókor ellenséges berepülésre is számíthatunk. Emeleti szobánk ablakánál álltam, és onnan fentről nézve a fejek, vállak, hátizsákok egyetlen, kavargó masszában olvadtak össze, szürke áradatban öntötték el a gyülekezési teret, és a puskacsövek nádszálakként meredtek az áradás fölé. Teherautók lomha bárkái úsztak oda, a tömeg szétnyílt, körüláramlotta a járműveket, és az oldaldeszkákon hullámokban csapott át. Az ezredügyeletes tiszt fel-alá loholt, pulibuzgalommal terelte-űzte-hajtotta az ácsorgókat, s mire végigfutotta a teret, az ezred fent ült a kocsikon; és a katonákkal telitömött, hörgő motorú teherautók, mintha hirtelen szárazra kerültek volna az előbbi zavaros áradatból, jól kivehető, kemény körvonalakkal álltak az udvaron. Vártam, hogy megindulnak, s a laktanyakapun túl a kocsisort elnyeli az éjszaka. Máskor így szokott történni.
De a menetkész ezred nem mozdult.
És ekkor a parancsnoki épület előtt öt, hat, hét Pobedát vettem észre, parázsló lámpákkal lapultak, tisztek cikáztak közöttük, és a gyenge fényben fel-felvillant teliarany váll-lapjuk. Ezek főtisztek. Pestiek. Tehát nem a szokásos riadó, hanem valami komoly dolog történt!
- Felkelni! - kiáltottam társaimra. Felcsaptam a villanyt, és hideglelős idegességgel rángattam magamra az egyenruhát. Hálótermünkben, a rengeteg emeletes ágy között, három fej bukkant elő. Illés Karcsi, az őrmesterünk kényelmesen nyújtózott, hosszú karján, cipóvállán ropogott az ing, Pálinkás tizedes lópofáját a villanytól elfordítva hunyorgott, és a kis Kölök durcásan rázva fürtös fejét, álmosan mormogott. Példát mutatva kapkodtam, mert én voltam a "riadófelelős". Néhány napja még gipszcsizmában bicegtem ide-oda, egy szerencsés baleset utóhatásaként - aztán kidobtak a gyengélkedőről, és könnyű szolgálatra osztottak be. (Műszaki századunk a határon szétszórva kóborolt, csak mi négyen tartottunk készültséget idebent) Riasztáskor nem a közkatonák első hullámával, hanem a városból berángatott tisztek, a hadosztálytörzs autókaravánjával indultunk. De most nem kényelmeskedhettünk, nyilván őrnagytól alhadnagyig mindenki rohanvást érkezett, hiszen a főparancsnokság irányítja a hadműveletet!
A teherkocsik, akár a bogárzó csorda, egymás farába torlódva robogtak át az álomba süppedt város utcáin. A kihalt főtéren egy éjszakai lump, a lámpaoszlopot átölelve, érzelmesen integetett utánunk.
Mi, műszakiak, leghátul haladtunk, öreg amerikai weaponunk orrán zászlóval: fekete alapon sárga halálfej, és a robbanóanyag, amit a zászló jelzett, a lábunknál hevert, két nehézkesen rázkódó ládában.
A sofőr félig hátrafordult.
- Magos, mi van? - kiáltotta a szélvédő fölött átsüvöltő zúgásban.
A város lámpáit elhagyva a nehezen felszakadó sötétséget bámultuk; az őszi szántások fölött, az autók dübörgésétől felriasztva, varjak pettyezték az eget, feketébbek voltak a fakuló éjszakánál.
A rossz makadámút nagyokat dobott a nyekkenő weaponon. Kölök hozzám dőlt, orrát köpenyem gallérja alá fúrta, és nyögött álmában. Illés és Pálinkás egymással szemben ültek, negyvenhatos csizmájukkal rátalpaltak a robbanóanyagos ládákra, hogy ne csúszkáljanak neki a sípcsontunknak. A dobálódzó rohanástól fenekünk alatt, a pléhlemezekkel bélelt ülésládában táncoltak az aknarakáshoz használt, rövid nyelű ásók, élesre reszelt lapjukkal a levegőt kaszabolták, kopogva és pengve szabdalkoztak szakadatlanul.
Pirkadatkor utolértük egyik szerencsétlenül járt kocsinkat. A teherautó átugrott az út menti árkon, két eperfa között nekifutott a szőlőhegy lejtőjének, és a puha homokban oldalra borult. A kocsin szállított újoncok, ezek a csoportba verődött rémült birkák, a présház előtt tolongtak. Az út szélén, szétvetett lábakkal bekecses tiszt feszített, háttal az egésznek, és a fékezni akaró autóknak ingerülten intett: tovább, tovább! Egy súlyos sebesültjük volt, akit szőlőkaró nyársalt fel.
Mire kiértünk a határra - nem emlékszem hová, mert ilyen űzötten és álmosan, szorongó izgalmunkban mindig olyan idegennek tűnt a hazai föld, akárha a pampákra vetődtünk volna el -, hajnalodott. A harmatos fűben, végig az erdőszélen lovas járőrök ügettek: a határőrök zöld szegélyű tányérsapkájukat marconán az álluk alá szíjazták, és karabélyukat keresztbe fektették a nyeregben, lövésre készen.
Egy faluszéli, libatippanccsal benőtt, deres legelőn kavarogtunk. Elgémberedett végtagjainkat rázogattuk, köröztünk a füstölgő gulyáságyúk körül, s vártuk a meleg kávét. Váratlanul kiáltozás kezdődött.
- Riadó! Riadó!
Egymásba botolva és egymáson áttörve rohantunk a fegyvereinkért. Lippsky százados, a törzsparancsnok, mintha gólyalábakon állna, úgy magasodott fölénk, mert a fejetlen tömegben egyedül ő tudta, hogy mit kell tenni. Körbehadonászva mutatta, hogy kerítsük be a falut. Nyargaltunk a sáros utcákon, kerítéseken vergődtünk át, szérűkön és konyhakerteken trappoltunk végig, szalmaboglyákat kerülgettünk - aztán hirtelen elénk tárult egy tágas udvar, a parasztház alsó vége, s a fehérre meszelt, ablaktalan falon a magasban, a tető alatt feketéllett a padláslyuk, és onnan hallatszott a kiabálás és sikongatás, akárha legények és lányok bújocskáznának, csakhogy a játszadozókat célra tartott puskákkal várták idelent. Az elsőként ideérkező határőrök fölmentek a tető alá szétnézni, és amikor elkezdődött a ricsaj, a lent maradt katonák gyorsan ellökték a létrát... Végre megjelent a padlásajtóban egy vastag férfi, nagykabátjában alaktalanra felfúvódottnak látszott, két karját az égnek csapta (talán ezért is nem lőttünk rá), és levetette magát a magasból. Odarohantunk hozzá: a földön fekve karjával kaszált maga körül, és mert mindkét lába eltörött, tehetetlenül evickélt, mint aki jégen akar talpra ugrani. Talán nem is az öregségtől, de az előbbi zuhanástól a koponyacsontokról szinte leszakadt az arca, és eltorzult vonásai mintha az állán alálógó, petyhüdten remegő archús után kaptak volna, oly kétségbeesett grimaszba merevedtek. A létrát visszatámasztottuk a falhoz, hogy még egy férfit és három sivalkodó nőt vonszoljanak le a padlásról. A ház gazdája megijedt, amikor meglátott minket a falu alá érkezni, és futott jelenteni, hogy idegenek bujkálnak nála.
- Ezekért kellett ideautózni? - lázadozott Kölök, miközben igyekeztünk vissza a reggelihez.
De azt a nagyvilágnak nekivágó családot a véletlen adta a kezünkre. Dehogyis őértük indított hajszát a főparancsnokság! Suttogó hír járta, hogy Pestről két magas beosztású ávéhás tiszt szökött meg, azokat kellene elcsípni, mielőtt külföldre jutnak.
Délutánra már a két tisztből tizenkettő lett, és ezredesből tábornok, főtábornok, hadúr!
Az idegen egységektől érkező tisztek között rokonra találtam: Magos László őrnagyra.
- Szevasz, kis Tökmagos - mindig így üdvözölt, a saját gyerekkori csúfnevét örökítve rám. - Hogy vannak odahaza az öregek?
Köszöntem a kérdést, de engem ebben az isten háta mögötti faluban, két rogyadozó házsor között, a nyargalászó tavaszi szélben egészen más kérdés izgatott, nevezetesen az, hogy: igaz-e, amit beszélnek.
Magos berángatott a Pobedájába, és a sofőrt elküldte, hozzon szikrát a gyertyákba.
Amit hallottam tőle, azt megerősíteni látszott, hogy töméntelen embert vontak össze a határra. Óránként érkeztek újabb alakulatok. Kék ávósok, rendőrök, karhatalmista tartalék zászlóaljak öntötték el a vidéket. A honvédségtől is egész hadosztályt irányítottak ide. Egy poloska se, hason csúszva se tudott volna átsiklani közöttünk. A katonák megszállták az iskolákat, a parasztudvarokat, a mozikban és kultúrtermekben szalmát szórtak le, abban aludtak, és a határon a drótakadály nem látszott az egymás sarkába hágó járőröktől. Éjszaka lett egy kis zűrzavar, mert két, más-más alakulattól kiküldött járőr tüzet nyitott egymásra; géppisztolyaik csevetelése fölverte a környéket, vörös rakéták futottak föl a magasba, és minden ijedt őrszem beledurrantott a fekete semmibe. Fegyverropogástól zengett a határ, és félórán belül mentőautók szirénáztak el a véletlen sebesültekkel.
Minden napra jutott meglepetés.
Illés és Pálinkás röhögött rajta, kölyökképű társunkon mindig csak röhögtek. De harmadnap épp ők kerültek bele az események vastagjába. A rejtve telepített aknazárat ellenőrizték a határon, és a nyomsávban - a drótkerítés előtti felszántott, elgereblyézett földcsíkban - nyomokat találtak. Az aknákat szakértőként kerülgetve, öt métert haladt a két ismeretlen a nyomsávban, aztán kiléptek belőle, talán nem mertek nekivágni a határnak... Mindenkit riadóztattak! Nyomozókutyáink pórázt szaggató izgalommal vetették magukat a keresésbe, és néhány órás hajsza után ki is választottak a honvédségi segédcsapatokból két gyalogost, akik az éjszakai őrjárat során mamlaszul begázoltak az aknák közé.
Amint a trágyalétől tócsás utcán kóvályogtam, Lippsky törzsparancsnok kiáltott rám:
Rohantam a postára, ahol a híradósok rendezkedtek be. Száz kilométer távolságban felhívtunk minden határőrsöt. Itt voltak, elmentek, erre vannak, arra indultak - kaptam az ellentmondó válaszokat. Mindig lenéztem a híradós szakmát, s lám, a semmibe futó vonalak, a bizonytalan kapcsolások, a bugyborékoló áthallások és a tengernyi hallózás után most se lettem okosabb. Gyanítottam, hogy társaim mások utasításai szerint kóvályognak valamerre, ezért rádióparancsot adtam ki, hogy jelentkezzenek.
Lippsky - jelentésemet hallgatva - egy parasztház tisztaszobájában ült, ahol a ki-be járkálók után sártól lucskosodott a padló, a magasra vetett ágy tetejiben egy gyűrött köpenyes főhadnagy horkolt, és az ablak alatt, rongyszőnyegen guggolva, küldöncök tekerték-berregtették a tábori telefonokat. A százados lepedőnyi térképét fekete és színes ceruzavonalak szabták keresztül-kasul, a radírozások nyomán sivatagossá vált a térkép, és a rajzszögek után maradt lyukak, mint lövedékek parányi becsapódásai pöttyözték ki a papírt - megrágott és elgyötört volt az országnak ez a széle.
Lippsky arca a kialvatlanságtól petyhüdtté vált, rózsaszín szeme könnyezett, és rekedtre kopott hangjába már csak az indulat vitt némi színt, akár a szaxofon hörgésébe duhaj bálokon, hajnali végkimerüléskor.
Ahogy felmértem, a béketábor összes robbanóanyagát a föld alá dugdoshattuk volna. Nyekeregtem, hogy ennyi úgyse megy - ennyi nincs is -, különben is, ha mindenhová aknákat rakunk, akkor a mieink csak a levegőben röpdöshetnek. Lippsky legyintett, a térképre dőlt, és észre se vette, amikor kiódalogtam a pállott levegőjű szobából. Az utcán futásnak eredtem - magam se tudom, miért.
Este kaptuk a parancsot, hogy mi négyen aknászok induljunk a Patkánylyukba. Ezen a szép nevű helyen a határ egy negyven kilométeres hurkot vet, de a hurok szája alig száz méter széles, ezt kell lezárni, hogy tehermentesítsük az ottaniakat.
Egy tiszti iskoláról épp hogy kikerült alhadnagy lett a vállalkozás parancsnoka. Ennek az igyekvő fiatalembernek makacs öszvérállkapcsa volt, és kockafejével buzgalmában talán szétverte volna egy erőd oldalát is. Zubbonyban, köpeny nélkül ugrott fel nyitott kocsinkra, pisztolyát derekáról az ölébe lökte, így vágott neki az éjszakai utazásnak.
Fél óra múlva befutottunk az árterületre. Egy-egy hatalmas tócsába úgy beleveszett az út, mint fakanál a sűrű levesbe. Ha meg kikapaszkodtunk a töltésre, a kerék felvágta a sarat, és amit elöl maga alá gyűrt, azt hátulról a nyakunkba szórta. Ahogy nőtt körülöttünk az ár, sofőrünk mind görcsösebben markolta a volánt, mégse ő vezette az autót, hanem a maga kedvére csúszkált az jobbra-balra, és néha előre is. A weapon türelmes jószág, már a kipufogóján folyt be a víz, mikor leállt a motor. Leugráltunk róla, és térdig merültünk a latyakba.
Az alhadnagy ránk parancsolt, hogy pakoljunk fel annyi aknát, amennyit csak bírunk, és induljunk tovább gyalog. A kocsit, sofőrjével, otthagytuk isten irgalmára.
Órákon át tocsogtunk, gyúrtuk az iszapot, néha szárazabbra kerültünk, aztán megint csak körülfogott a tengernyi latyak. Az éjszaka közepén, amikor alábukott a hold, és teljes lett a sötét, Kölök lerogyott a sárba. Terhünket magunk mellé cuppantottuk, ráültettük őt az egyik ládára, és próbáltunk lelket verni belé. De Kölök csak ingatta, nehézkesen ingatta a fejét, hogy nem, nem, itt hal meg... Mindnyájan remegtünk a kimerültségtől.
- Indulás tovább - hadonászott orrunk előtt az alhadnagy, és előrántotta a pisztolyát. - Megparancsolom: felkelni! Aki megszegi a parancsot, lelövöm!
Illés elkapta a karját. Nagy markával olyat tudott szorítani, hogy az ásónyél is felnyögött. Ám az alhadnagy is mokány legény volt.
- Mindenkit lelövök! - ordította. - De a parancsot akkor is végrehajtjuk!
Pálinkás lóképén semmi megrendülést nem láttam, álla mozgott fel-alá, mintha kérődzne a szavakon; nem volt túl okos fiú. Illés még mindig nem engedte el a tiszt rángatódzó karját, térdig a latyakban állva maga felé húzta.
- Nono! - fújtatott bele az alhadnagy arcába. - Azt mondom csak: nono!
A szálas parasztlegénynek - aki otthon a fél kocsmát kihajigálta az utcára, ha rákényszerítették - különben jámbor kosfeje volt: húsos, csapott orr, kicsiny szemek. Ha dühbe gurult, fújtatott, akár a bika.
Mi öten voltunk csak széles e világon, körülöttünk a mocsár és az éjszaka. Ezért az alhadnagy, megcsendesülve, maga javallotta, hogy rakományunk jó részét hagyjuk a sárban, de kis teherrel, arra kér, szépen kér! - mégis menjünk tovább.
Hajnalra elvergődtünk Patkánylyukig. A fáradtságtól szédelegve, reszkető kezekkel mindjárt lezártuk a határt; igaz, csak egy sorra tellett az aknánkból. Aztán amíg mi aludtunk, az alhadnagy visszaindult Lippskyhez jelenteni, hogy végrehajtottuk a feladatot.
Patkánylyukban nehéz élet várt ránk. Két századnyi vegyes katonaság lepte el a cseppnyi falut. Mi, aknászok nem tartoztunk sehová: se a rendőrökhöz, se a kék ávósokhoz, se a helyi határőrshöz - ezért a szűkös készletből senki se akart táplálni.
A helyi boltocska vezetője - uborkaarcú, vizenyős szemű férfi - barátságtalanul fogadott. Amit vásárolunk, arról írást adunk, ígértük, és utólag mindent kifizet a parancsnokság. Nem mert ellentmondani, de akármit kértünk, rázta a fejét, hogy nincs.
A boltos feleségét kell megkörnyékezni! - sütöttük ki. Kölökre parancsoltunk, hogy kakaskodjon. De megtagadta az udvarlást, mondván, hogy vörös nőkkel soha nem kezd ki; orvosírnok barátja kioktatta, hogy azoktól vérbajt kapni. Nekem kellett vállalnom a hódítást.
Tanítónő volt a boltos felesége, de az iskolának nevezett hodály egyetlen osztálytermében most mi tanyáztunk. Egy cseppnyi helyiséget mellettünk irodának, szertárnak használtak, ott mindennap megfordult az asszony. Unta magát a kényszerű tanítási szünetben, és szívesen kezdett beszélgetést. A harminc év körüli, molett, vörös hajú nő - némi kenyeret és kolbászt, zsírt és teát hozott át - mind többet üldögélt velem, az egész tananyagot megtárgyaltuk töviről hegyire. Késő estig kucorogtunk összedugott térdekkel a szoros kis irodában, kezem mélán matatott a combján, néha összehajoltunk - de tűzben égő arccal is a tananyagról, csakis a tananyagról suttogtunk! Negyednap azt is megtudtam, hogy valami probléma van Első Istvánnal (hirtelen nem is tudtam, ki az, mert én még szentnek tanultam); most folyik az átértékelése, a történelemkönyvet bevonták, három év alatt ez a negyedik könyv, amit bezúznak, mert Első Istvánnal problémák vannak... Édesen és titkolózva pletykált, s úgy belefeledkeztem a királyok szocialista utóéletébe, hogy a durva ablakzörgetésre kábán rezzentem fel.
- A férjem - lehelte falfehéren, az ártatlanok elszántságával az asszony. - Ez az állat féltékeny!
Szájon csókolt és elfutott. Odakintről aztán gyanús kergetőzés zaja hallatszott, úgy látszik, nemcsak Első Istvánnal, a férjjel is problémák voltak.
Néhány napig éheztünk, aztán fellázadtunk. Berontottunk az üzletbe, ennivalót követeltünk. Nincs - kaptuk a választ.
- És a kolbász? a kenyér? a zsír? - soroltuk elő diadalmasan -, amit eddig a feleségétől kaptunk?
A boltos uborkaarca eltorzult, és vizenyős szeméből dühösen szivárgott a könny.
- Az az én spájzomból volt, és abból nem vagyok köteles adni!
A városból nem lehetett árut hozatni, lezárták a határt, a boltban két zacskó kekszet, néhány sós halkonzervet és egy fél hordó kocsikenőcsöt zsákmányoltunk. Ezenkívül kockás irka, ustorszíj, síkpor és rézgálic búslakodott a raktárban, meg sok üveg szilvapálinka. A "Vatikán az imperializmus szolgálatában" című könyvből is porosodott harminckét darab.
Meghallva, hogy milyen vékonyan vagyunk, a határőrs parancsnoka a hóna alatt hozott két veknit és egy láda marmeládot; neki sincs több, mentegetődzött, az őrs élelmiszerkészletét, mint eltévedt hajón az utolsó tartalékot, szétosztották a katonák között, mindenki maga gazdálkodik - nekünk adja a kenyerét, majd süt a felesége málét, azt úgyis nagyon szeretik.
Napokon át feküdtünk a szalmán, és néztük a plafont. Már a gyomrunk se korgott.
Egyszer aztán mégiscsak lefújták a razziát. Mindenki mehetett haza. A rendőrökért jött teherkocsira kéredzkedtünk fel. Indultunk volna, de futva közeledett egy falusi bácsi, kotyogó csizmában, hátralökött kucsmával, és messziről, kétségbeesetten integetett, hogy várjunk, várjunk, ne menjünk még!
A helyi téesz elnöke volt, és azt akarta, hogy nyissuk meg a határhurokba vezető utat.
- Oda újburgonyát tettünk - magyarázta lihegve. - Az volt ott a gróf idejiben is. Nem zárhatnak ki belőle. Lefekszem az autó elibe, de akkor se engedem el az elvtársakat! A föld nem mehet pocsékba.
Az őrsparancsnok - aki a lekvárt hozta - buzgón helyeselt az elnöknek.
- Igaza van Mihály bátyámnak, a föld nem mehet pocsékba! Szedjék ki az aknákat.
Az elnök kiugró pofacsontjával, barna szemével, ősz bajszával, és mellette az őrsparancsnok hadnagy ugyancsak kiugró pofacsonttal, nagy barna szemmel, de bajusz nélkül, olyanok voltak, mint apa és fia. Egyforma hangsúllyal ismételgették: - A föld nem mehet pocsékba!
Csakhogy mi túl elcsigázottak voltunk. Illés és Pálinkás komoran bámult maga elé. Kölök azonban, aki a városi fiú fölényével sokszor hangoztatta, hogy "nem szeretem a prosztótempót!" - végképp nem értette, hogy mi olyan fontos. Vékony s ideges hangon kiabálni próbált.
Leugrott a kocsiról, és futott a nyomsáv felé. A hurok lezárt végénél, az aknazárnál térdre vetette magát, és mint a kutya, körömmel kaparta ki az aknákat. Hisztérikusan remegett a válla. Hirtelen megpúposodott előtte a föld, mintha alulról, a hátával nyomná valaki fölfelé, sárgubancok szökkentek a levegőbe, kis légnyomást éreztünk, és csak utána hallottuk a robbanást.
Kölök hátrazuhant de két karját mereven fölfelé tartotta, és a keze helyén, mintha ragadós masszából rántotta volna ki, alaktalan kolonc éktelenkedett.
- Marha! - ordított Illés. - Marha! Marha!
Odarohant, felölelte a földről, mellére szorította a nyüszítő, tehetetlen fiút, és futott vele a teherautó felé. - Kiszállni, kiszállni - kiáltozta.
A vezetőfülkéből kiugrott a kocsiparancsnok, Illés a sebesülttel belebújt a helyére - a teherautó megrándult, hátul egymásnak estek a rendőrök, és mi még fel se eszméltünk, már eltűnt az autó.
Estefelé érkezett egy Pobeda: Magos őrnagy mint szemlélő tiszt ellenőrizte, hogy rendben elvonultak-e a riadóztatott alakulatok. Vállalta, hogy hazavisz minket.
Pálinkás előre, a sofőr mellé került; részeg volt, az utolsó üveg pálinkát Kölök emlékére megitta.
Görcs markolta meg a gyomrom.
Pálinkás az első ülésen megfordult, ránk bámult, és részeg bambán felvihogott. - Sír, sír - mutogatott az arcomra. - Siratja az őrvezetősé-hége-het...
- Majd megint előléptetnek minket - vigasztalt a bátyám. - Ne bőgj, Tökmagos.
Nem bőgtem. Miért is bőgtem volna?
Ötvenkettőben a határ menti település kihalt utcáján bandukolok. Kánikula, por, kopár udvarok. Megcsúszott, fekete zsúptetők, lógó kapuszárnyak. Még temploma se volt a falunak, meg boltja se; élesztőért és harangszóért a szomszédba jártak. Ilyen ínséges helyen nyáron is vigasztalan az élet.
Ráadásul katona voltam. Éhes katona. És ezért erősen gondterhelt.
A túloldalon - nicsak! - egy jókora sárga épület tehénkedik. Az utcafronttól beljebb épült, három féloldalasan nőtt, mélabús fenyőfa mögé, hátrahúzódva a környező portáktól. Az egykori uradalmi ház tetőgerince már megroppant, ezért a fecskefarkú cserepek egymásra torlódtak, s moha zöldellt rajtuk. A vakolat meg letottyant a falról, ott púposodott a ház lábánál, és fölötte meztelen téglák piroslottak elő, mintha egy élemedett dáma - szemérmetlenül lecsúsztatott ruhában - még mindig frissnek látszó testét mutogatná. A kisméretű ablakokon behúzva a zsalugáter, a mögött pötyögtettek a zongorán.
- Hát persze, még ma is van ilyen. Megtörténik, hogy egyesek zongoráznak - mondta volna erre Frantisek Frigyes, a politikai tiszt, és aszott képén megelevenednek a ráncok, akár egy megrezdült pókháló. - A nők, a nők! Röhincsélnek és rikácsolnak, egyszer így, máskor úgy. Mindig csak ez a helytelenkedés... Te építed a szocializmust, ők meg, lám, verik a zongorát!
- De mégiscsak szép az, ha egy ablakból kihallatszik a zong...
Miért ne? Ne legyünk kishitűek. Én nem töltöttem el húsz sanyarú évet a bányában, mint Frantisek hadnagy, aki csak nemrég rúgta le magáról a szénporos bakancsot, de a bokszbőr tiszti csizmában is gyanakvó, vén morgós maradt.
Átlendültem a napégette kocsiúton a kókadt fenyőfák hűvösébe. A zsalugátert csak annyira csukták be, hogy a levegőt átengedje, de a nyári port és meleget ne, az ablak pedig belülről nyitva volt.
- Kislány - szóltam be a falécek között -, nem így kell ezt játszani!
Odabent melléütött a zongorista. - Ki az?...
- Egy szakértő.
Látni véltem a böhöm nagy fekete zongorát, ami mögött most egy megszeppent leányka kucorog, fehér ujjait a levegőbe kapja, és ijedten mered a billentyűsorra, hátha az harapott a keze után.
Kisvártatva kilökték a zsalugátert, és az ablakban, két vájdling mell mögött egy némber állt. Széles arcán bosszúság fénylett.
- Csak egy katona - nézett le rám.
Én meg olyan elképedve néztem fel őrá, mintha a zongora jött volna oda az ablakhoz. Az asszonyság kontyából, testéből, az ablakdeszkához domborodó hasán feszülő kötényéből ételszag áradt - és ez megbénított. Egyszeriben a gyomrom akart kiszakadni.
- Elküldjem? - szólt hátra.
A félhomályos szoba zongorája mellől felelt neki az előbbi női hang.
- Hagyja csak, Boris,
- Beszél vele a naccsága?
- Kérdezzük meg, hogy mit akar.
A kötény félrehúzódott, és a finom ételszag szabadon ömlött ki a házból.
- Zongorázást hallottam, ahogy itt az utcán mentem - hadartam -, és valami olyan furcsa volt, bocsánat, nem a játék, ne tessék azt hinni, dehogy! Talán a zongora.
- De hát miért? Mit akar? És ki maga? - kérdezte bentről a láthatatlan nő.
- Hangoló. Zongorahangoló.
A szobában megmozdult egy sárgás folt. De én már csak a bódító ételszagra tudtam figyelni, ami az ablakon áradt ki. Az étel közelébe kell jutnom.
- Már a hangolók is katonák?
- Mind egy szálig - mondtam meggyőződéssel, hogy legalább az ennivaló közelében maradhassak. - Bizalmi munka ez, kezicsókolom. Bemenni idegen lakásokba... Tetszik érteni!
- Hát jó, jöjjön. Engedje be, Boris.
Második napja voltunk a faluban, és azóta nem ettünk főtt ételt. Étkezési jegyünk nem volt, pénzt vettünk fel helyette a kerületnél, a pénz pedig elfolyt. Nem lett ebből soha baj. A határőrsökön örültek, ha megérkeztünk, hogy kipótoljuk a foghíjassá vált aknatelepítéseket. Nem volt gondunk a hasunkra. Mit számít három ember, ahol egy egész őrsnek főznek?
Itt is első dolgunk volt, hogy benyomuljunk a konyhára, megmutatni magunkat.
És életünkben először találkoztunk egy barátságtalan szakáccsal. A hórihorgas fiú hályogos szemével zölden és hidegen bámult ránk, akár egy tányér kocsonya.
Belénk látott. Ahogy egy jégen tárolt, állott marhacombról is biztosan meg tudta állapítani, hogy nem friss, és akármilyen kopogós a külseje, bent a csont körül már vizenyős a hús.
Kicsit hangoskodtunk még, de tudtuk, hogy inkább lesz ebből a hályogos szeműből mesterlövész, semhogy minket etessen.
- Megyünk a góréhoz - határoztam. - Az parancsol itt, nem ez a foltos zsiráf.
Az őrsparancsnok egy különálló kis házban lakott, amit a határőrség hátsó udvarától málnabokros sövény választott el. Gondosan kikarózott csemetefák torpantották meg dühödt csörtetésünket, és a frissen kapált ágyásokban nyílegyenes sorokban feszítettek a zöldségek, akár egy díszszemle-alakulat. Libasorban óvakodtunk el a tornácig.
Zöld kerti padokra ültetett, és ezerfélét kérdezett. Ismert minden eszpresszót és szórakozóhelyet a városban, amiknek mi a nevét se hallottuk. Adtuk a bennfentest, de hogy esténként ki hol dobol, abba belesültünk.
- Csóringerek maguk, fiúkák - nevetett a szemünkbe -, akik leugrálnak a villamosról, ha jön a kalauz.
De azért ült velünk tovább, kacéran lóbálva keresztbe vetett lábát, beszélt helyettünk is, minden ok nélkül fel-felkacagott, a hajához kapott egy beidegzett, kihívó mozdulattal, mert tudta, hogy szép a karja, és ilyenkor a melle ingerlően megremeg.
Később egy főhadnagy vágtatott át az agyongyomlált kertecskén.
- De kutyikám...
- Ne kutyikázz! Hányszor mondtam már?
- Téged vártak a fiúkák.
- Nem fiúkák! Katonák! Ezt is ezerszer mondtam. Na, indulás.
Visszaterelt minket az őrs udvarára, a dzsipünkhöz.
- Főhadnagy elvtárs, Magos őrvezető jelentem...
Este társaim végigvágták magukat a szalmazsákon, és elkeseredve aludni próbáltak. Éhesek és dögfáradtak voltunk. A hátunkon cipeltük ki ládáinkat a határra. Kapkodva kapartuk el az aknákat, hogy minél elébb végezzünk. De három napig így is eltarthat a munka.
A sötét udvaron cigarettáztam, korgó gyomorral néztem a gusztusos csillagokat. Messze voltak. A konyha felől mosogatólé szaga lengedezett; azt szippantgattam.
Megkerestem az őrs politikai tisztjét.
Frantisek Frigyes irodájában jelmondatok piroslottak a falon, a padlón újság- és brosúrahalmazok. A töméntelen bölcsességen kívül csak a hadnagy vaságya fért be a szobába. Akkoriban új jövevények voltak még a politikai tisztek.
Íróasztala két oldalán ültünk, savanyú bort ittunk. Ha tölteni kellett, kihúzta a fiókot, és a dossziék alá fektetett üvegek összekoccantak.
Az asztali lámpa sárga fényében lassan ringatózni kezdett a szoba; éhgyomorra ittam. Délben cukorrépát húzkodtunk ki a téesz földjéből, de nyár elején az még inkább keserű. Frantisek szerint a marharépa még rosszabb. Muszos századdal járt kint a fronton. Amire visszakeveredett Salgótarjánba, a felesége összeállt egy suszterral. Visszafogadta, de végül mégiscsak a csirizszag győzött; ahogy minket is lassan legyűrt az a rossz bor.
- Nem számít! Ez mind nem számít - lökdöste Frantisek hadnagy az üveghangon csörömpölő fiókot. Sárga bőrű bányászarcán mélyebbek lettek a ráncok, két szeme pedig egyre közelebb került egymáshoz. - A nők semmit se értenek a tudományos világnézetből... Erre keservesen jönnek majd rá... Úgy ám! Hiába is mondanád nekik, hogy mi a végső összecsapásra készülünk az imperializmussal. Pedig hát ez a lényeg! Sztálin elvtárs megmondta, hogy akkor minden megoldódik, a világbéke meg a ti ebédetek ügye is...
Hát ezért futkoztam én másnap a faluban, törekedtem be a zongorás házba, hogy a ragyogó távlatok mellett a következő napokra is biztosítsam fennmaradásunkat.
A meleg miatt besötétített szobában sárga pongyolában fogadott a ház asszonya.
- Helén - nyújtotta a kezét. Összekoccantottam ormótlan, poros csizmám sarkát, és derékból elegánsan előredűlve olyan kézcsókot produkáltam, amilyet a Jávor-filmek vetítése óta nem láttak e hazában.
Amint fölemelkedtem, láttam, hogy nyert ügyem van. Helén arca kipirosodott, hirtelen tüzek lobbantak fel benne. Szája kicsit megnyílt, és nyelve végigsiklott a fogsorán. Távol eső mandulaszemeitől titokzatossá vált az arca, de a pillantása szürkén és élesen vágott végig rajtam. Ellépett mellőlem, s alig tudta megfékezni telt csípője ringását.
Fölemeltem a zongora tetejét, megpöngettem a húrokat - az asszony, aki már a márványlapú, faragott diófa ebédlőszekrény üveges ajtaját nyitotta, a hangra összerezzent, visszaperdült; ez a párnás test lefojtott idegességgel volt tele.
- Szerszámok kellenek - fontoskodtam. - Majd hozok magammal.
- Csak vizsgálja meg alaposan - fogta össze magán olyan bizonytalanul a pongyolát, mintha orvosa előtt állna, előre tudva, hogy engedelmeskedni fog. - Ráérünk, nem?
Zöld likőrt ittunk, "amíg az ebéd elkészül".
- Csak ez maradt nekem vigaszul - dőlt a zongorához.
Egy faragott sublóton feltámasztott kép állt: Helén mirtuszkoszorúval, és mellette egy Jávor-bajuszos, kemény férfiarc. Odébb másik kép: már bajusz nélküli, pufókra hízott férfi. Kérdőn feléje biccentettem.
- Laci csak este jön meg - mosolygott Helén. - Az állami gazdaságban van.
Kaposvárról mesélt. A megyei bálról. Ahol felváltva két cigányzenekar játszott. Milyen snájdig volt Jenő az egyenruhában! Aztán a háború... A front... Jenő Németországból írt, hogy utazzon utána. De amikor ment volna, már nem lehetett.
Bőrkanapén ültünk, és talán a likőr miatt zavaros szemmel néztem a fényképek felé.
- Á, maga félreért! - nevetett Helén, és kicsit hozzám dőlt, ahogy az orrom előtt átnyúlva a bajusz nélküli férfi képére mutatott. - Laci a sógorom. Idejöttem, hogy kivárjam a jobb időket. Ő soha nem jött komolyan számításba! Egy gazdász, az isten háta mögött... - Megfogta a karomat és likőrszagú leheletét az arcomon éreztem, amint felém hajolva suttogott. - Ő is akart. De mennyire! Aztán, hogy ketten maradtunk, még zsenántabb lett a helyzet. De én nem! Soha! - Hátradőlt, nevetett. - Meg kell elégednie evvel a tramplival. De a Boris mellett is rám féltékenykedik...
Mindenben megegyeztünk; holnap jövök, hozom a kulcsot, és felhangolom a zongorát. Ebédet is kapok. Persze, a barátaim is, ha hozom őket.
Amíg a kerek ebédlőasztalra damasztabroszt dobott, és festett porcelántányérokat tett fel két személyre, mesélnem kellett, hogy hogyan élünk.
Aztán hirtelen elkomolyodott. Igen, az embernek el kell készülnie a legrosszabbra is. Ő is, lám, ezt őrizgeti, hogy ha minden kötél szakad...! Egy levelet nyomott a markomba. Régi tisztelője írta, Kaposvárról. Vasúti tiszt. A mai világban az is valaki.
Mélyen tisztelt Nagyságos Asszonyom! Talán a régi időkre hivatkozva bátorkodhatom felkeresni soraimmal, és felejthetetlen Jenő barátom is megbocsájt, aki annak idején barátságára méltatott, vagyis merem remélni, hogy nem számít tolakodásnak ezen néhány sorom, amivel szíves tudomására hozom, hogy él még a földön egy kebel, mely Magácskára gondolva...
Idáig értem az olvasásban.
- Laci! - sikkantotta Helén.
Az ajtóban egy dagadt képű férfi tornyosult kopott bőrbetétes lovaglónadrágban, pörge vadászkalapját a tarkójára lökve. A rohanástól vörösen lángolt az arca, és izzadság folyt le az állán.
Helén kihúzta magát, melle idegesen remegett. Hogy tudott mégis nyugodtan beszélni?
- A hangoló - intett felém.
- Micsoda?!
- Tudod, ez az öreg zongora...
- És ezért ebédelsz vele kettesben, he?!
Frantisek hadnagy összehúzta a szemét, amikor este beszámoltam neki, hogy másnap hol fogunk ebédelni.
- Zongora. Meg hangoló. Hát persze! - dünnyögte öregesen és kedvetlenül. - A nők, a nők...! Pedig a világméretű osztályharcban nem ez a lényeg... Egyáltalán nem ez.
Másnap, amikor odamentünk, már az udvarban tudtam, hogy lőttek az ebédnek. A fészerben gubbasztott a zongora, és tyúkok tollászkodtak rajta.
Boris kitüremkedett a tornácra, vastag karját összefonta, arca elégedetten fénylett.
- Helén nagysága elutazott.
- Az ebédet se várta meg? - értetlenkedtem, és összeszorult a gyomrom. - Csak úgy elment?
- Kaposvárra. Azt mondta. - Kéjesen tette hozzá: - Nem is jön vissza. Az úr pedig alszik, sokat ivott az éjjel.
A szemétdombon porcelán cserepek villogtak. Meg egy vastag falú likőrös üveg, az alján kevéske zöld löttyel. Itt tegnap nélkülünk folyt a hangolás.
- Nagy cirkusz volt?
- Ajaj! - nyögte boldogan Boris. Mögötte a konyhában valószínűleg húsleves zubogott, bő szaftban sülő hús sziszegett, forró zsírban krumpliszeletek szökdécseltek. És ránk is, mint a vágni való csirkékre, úgy nézett. A testéből, a kontyából, a tornáchoz domborodó hasán megfeszülő kötényéből egy készülő, diadalmas ebéd ételszaga áradt.
Pokollá vált az életünk.
Állandóan résen voltunk, nehogy elkapjanak. Ha tíz szemünk van (mondjuk körös-körül a koponyán, a tányérsapkánk mentén), akkoriban az is kevés lett volna. Figyeltek és lestek minket. Nem győztünk eléggé vigyázni. Tudtuk, elég egy óvatlan pillanat, és elvesztünk.
De azért nem estünk kétségbe. Nem adjuk olcsón a bőrünket!
Illés őrmester - különben marcona parancsnokunk - annyira megzavarodott, hogy késsel-villával ette volna a tejeskávét is. Helyette Horváth tizedes vert lelket belénk.
- Kibírjuk, fiúk, nem tart sokáig!
De meddig még? - vacogott bennünk a kitartás, hiszen állandóan a nyomunkban vannak.
- Tegyetek úgy, mintha nem is látnátok őket.
- Van értelme a bújócskának?
Horváth nyomatékosan biccentett, s már ettől is bizonytalanul lengedezni kezdett ikszbe csukló, pipaszár lábán. És mert nem volt meg benne a kellő szesznyomás, karjával a levegőben evezve maga elé kapdosott, mintha meg akarna kapaszkodni a semmiben.
- Majd csak lerázzuk, kidöglesztjük őket - nyaldosta türelmetlenül vértelen ajkát, és pelyhes szőke haja fölborzolódott. - Nyomás a kantinba! - és mi utána lódultunk, hogy rumos sör mellett folytassuk a haditanácsot.
Öreg laktanyánk, a K. u. K. hadmérnökeinek ránk maradt remeke, a tágas udvar négyszögét körülvevő, hasmenéssárgára vakolt épületkolosszusokból állt. Egy közepesen jelentéktelen nagyhatalom gigantomániájával mindent eltúloztak benne.
Folyosóin száguldó társzekerek tudták volna kikerülni egymást. A lépcsőkön mielőttünk nyilván óriások jártak, nekem legalábbis mindig hasamba döccent a fejem, akkorákat kellett lefelé lépkednem. Hálótermeink áttekinthetetlenek, mind egy-egy birodalom, ahol sose nyugszik le a nap. Így hát a mindössze háromemeletes épületek az eget verték.
Dekoratőreink számtalan Sztálin-képet pingáltak, akkorákat, hogy a generalisszimusz váll-lapjának csillaga bármelyik galaktikába odaillett volna - ám ezek a monumentális portrék az irdatlan falakon csak légypiszoknak látszottak.
Műszaki századunk a határon szétszórva dolgozott, csupán mi négyen tartózkodtunk odabent, hogy különleges esetekre a parancsnokságon is kéznél legyen valaki; Illés és Horváth vitathatatlanul a legjobb aknászok, én egy robbanás után lábadozóként írnoki teendőket is végeztem, és volt egy sofőrünk a rohamkocsihoz.
Kivételezett és irigylésre méltó helyzetünk egyben csapdává vált. Kilépni se mertünk az utcára, dekkoltunk a laktanyában. Odakint ugyanis vártak és lestek minket.
Az a nőszemély egész pereputtyát mozgósította!
A kapuknál, a falak mentén csizmás falusi férfiak és sokszoknyás debellák állingáltak, s a figyelőszolgálat tagjai között, összekötő futárokként a rokonság gyerekei cikáztak. Hálót vontak körénk.
Tagadhatatlan, hogy a Dráva menti Bolhón valaki felcsinálta Emmikét. Igaz, hogy mi is jártunk arra. De ha egy folyóban bőven folyik a víz, nem meríthetünk szabadon belőle?
Hervadtan kuksoltunk hálótermünkben, a menekülés módját latolgattuk. Ha eltűnhetnénk a határon, Mohácstól Sopronig kereshetne! - de nem hagyhattuk el a körletet a górék tudta nélkül. Különleges beosztásunk foglyai voltunk.
Bent járt nálunk Polyák törzsőrmester, a barcsi műszakiak parancsnoka, aki továbbszolgálóként isten tudja, hogy maradt meg a régi garnitúrából; utáltuk ezt a sliffenytűt, egy szakasz züllött szét a keze alatt, most mégis a kint melózók fölényével vigyorgott rajtunk.
- Ha keresztapa kell, értesítsetek. Vállalom.
- Keresztapa fizeti a gyerektartást, ez a legújabb divat - tromfolta le Völler, rókaképű, csigás hajú sofőrünk. Elég vagány volt ahhoz, hogy ennyit megkockáztasson egy sarzsival szemben.
Illés őrmester azonban - aki egyenrangúként gyűlölte a barcsi tiszthelyettest - megfeszítette durván elhanyagolt, inas paraszttestét, mint aki pofozkodásra készül.
- Név is kell a gyereknek. Pulykára gondoltunk.
Polyákot csúfolták Pulykának, mert lebernyeges, vékony nyaka mérgében mindig kivörösödött, és felfújta az arcát. A gorombaságra most is pirosló pulykafejét rezegtetve masírozott el, és ránk vágta az ajtót, hogy beleremegett az épület.
Emmike végül csak rávetette magát a főkapu elé érkező egyik Pobedára, biztos női ösztönnel szúrva ki, hogy abban ül a "legfőbb parancsnok", annak kell sivalkodni.
És perceken belül berobbant hozzánk az ügyeletes tiszt, még a levegő is lila volt körülötte az idegességtől, hogy egy műszakit hívat a parancsnok. Én voltam az írnok, engem löktek oda áldozatnak.
Köpcös őrnagyunk szétvetett lábbal, vértolulásos dühvel rezgett íróasztala előtt, és mutatóujjával a szőnyeg túloldalára bökdösött.
- Mi ez itt? Erre feleljen, mi ez itt!
Nem mertem őszinte és megalapozott véleményt mondani Emmikéről.
- Jelentem, egy nő.
Az őrnagy mérgében szinte a levegőbe emelkedett. Hangja mindenesetre a csillárról süvített alá.
Valóban ott sorakoztak mindannyian, ünneplőbe öltözött bolhói férfiak és asszonyok, kiglancolt csizmában, bajszosan, főkötősen, egymásnak veje, menye, anyósa, apósa, ipa, napa, nászura és sógora, az egész nagycsalád kidülledt szemmel, lüktető veres nyakkal, és mint köztes vetemény, kézen fogva a megszeppent gyerkőcök.
Emmike a jobb szélen fölvetett fejjel, mártírpózban domborodott, lila ruhájában - másodmagával. Magas szárú cipőjéből kidagadt a lába, szakajtó nagyságú keblei hullámzottak, rezes arcán megbántottság fénylett. Majdnem nőformája volt.
- Ki tette azt vele? - rivallt rám az őrnagy.
Dermedt rémülettel ráztam a fejem, hogy én nem. Hogy tudnám megmászni a Himaláját? Emmike szerencsére fitymálta girnyóságomat, és telten rezgő hangját nőies lágyra igazítva jelentette ki.
- Ez meg a társai jártak ott márciusban, drága parancsnok úr, mindenki látta. - A család hevesen bólogatott, erre elfeledkezett magáról, és vérszomjasan harsogta: - Majd én megismerem a tettest. Vezessék ide mind!
Az ügyeletes tiszt elviharzott a többiekért.
Helyzetünket azt tette reménytelenné, hogy a rendcsinálás időszakát éltük. A déli határkörzet éléről azt a veterán ezredest, aki Európa forradalmi harcaiban három évtized alatt viharvertté csonkult, akár egy villámok hasogatta tölgyfa - de eddig legalább életben maradt -, lefüggönyözött autón, éjszaka fuvarozták el. És megérkezett az utódja. Fus őrnagy. Ez az egykori vasasifi - némi nyilast riogató szakszervezeti múlttal - új eresztés volt, háború utáni káder, akit oly frissen töltöttek bele a politikába, mint kolbászba a darált húst.
Ideérkeztekor az udvaron feszítő ezred előtt autójából úgy pattant ki, akár egy gumilabda, amit addig a markába szorított valaki. Kopaszra nyírt, kicsattanó arcú, gömbölyű férfi, beleduzzadva egyenruhájába, hogy a gombok szinte pattogzottak le róla; örökké ide-oda forgott, és a piros vérhullám ár-apálya szinte percenként csapott át a fején. Illés mindjárt mondta, hogy nem jó egy apró emberbe eleven ördögöt dugni. Nem fér el benne.
Kioktattak, hogy a nevét - ezt a Fust - esszel kell ejteni, nem másképpen. Mi aztán egymás közt mondtuk o-val és s-sel, a-val és sz-szel, meg úgy is, hogy "fuccs", tudniillik a nyugalmunknak. Kiderült, nem rossz ember, csak olyan, aki álmában is katt-tonásan pattog.
Új politikai helyettest is kaptunk, egy igen fiatal, szinte gyerekember főhadnagyot; Kis Ivánnak hívták, de nem ez volt a neve. (A nagybátyja túlontúl ismert elvtárs, ezért a szerénység.) Elkereszteltük Kisgórénak. Mindig szaporán igyekezet Fus nyomában maradni, és le nem vette róla jótanuló-tekintetét. Az őrnagy pedig úgy beszélt és intézkedett, hogy tudta, az egekbe emelkedhet, vagy a fű alá játssza be magát - attól függően, hogy mit mesélnek róla a bácsikának...
- Itt nem lesz erkölcsbotrány! A szocialista erkölcs és törvény előírja, hogy nálunk nincs zabigyerek. Vége a kapitalista posványnak! - ripakodott ránk az őrnagy, mikor már mind a négyen ott sorakoztunk.
A Kisgóré új egyenruhájában fessen, álmodozó fiatalon támaszkodott az íróasztalnak. Egy egész lányiskolát elbűvölt volna.
Emmike azonban rá se hederített, minket vizslatott. Rólam már lemondott, a sofőr Völler kimosakodva is olajfoltosnak látszott, Horváthon pedig nyomot hagyott a szervezetén eddig átömlött szeszfolyam. De Illés! A józan falusi lányok dunyha alatti verítékes, paradicsomi álmaiból lépett át a valóságba. Paraszt Adonisz. És egyenruhában!
Mindenki látta, hogy megtörtént a választás, csak az őrnagy produkálta magát a helyettese előtt, a határőrség és a lakosság jó kapcsolatáról szónokolt, amit semmi nem árnyékolhat be, és kétszázadszor mondta ki, hogy "szocialista erkölcs" - végre Emmike türelmetlenül közbevágva az őrmesterre bökött.
- Ő az!
Illés felnyögött:
- Nem igaz.
- Letagadod szerelmünk gyümölcsét? - sikkantotta Emmike, mert ez a draba nőszemély abban a pillanatban átváltozott szerelmes lánykává, nemének csodás szerepjátszó képességével. - A gyereked már mozog, tessék, fogd meg - és kidüllesztett hasára kulcsolta két kezét.
Furcsa, de egy villanásnyi ideig mindnyájan hittünk neki, csak Illés tántorodott hátra, mint akinek békát kínálnak oda megsimogatásra.
- Nem igaz! Hazudik! Egy szó se igaz!
Az őrnagy feléje perdült, újra magához ragadva az irányítást.
- Őrmester, nem hazudtolunk meg egy anyát! Értjük?
- Értettem, őrnagy elvtárs.
- Micsoda tiszthelyettes maga? Szégyent akar hozni ránk?
- Jelentem, nem.
- A gyereknek apa kell. Ez a szocialista erkölcs. Értjük?
- Jelentem, értem. De esküszöm, nem én...
- Ne szakítson félbe! És jegyezze meg, hogy ez politikai ügy. A végére járunk, most azonnal kivizsgáljuk, hogyan történt a dolog.
A Kisgóré megmozdult az íróasztalnál.
- Azt hiszem, ez nem tartozik a gyerekekre.
Fus őrnagy, mint aki maga is gondolt erre, elbocsátotta a népes családot. A kicsoszogó csizmák nyomán olyan volt az iroda perzsaszőnyege, akár a megtapodott becsület.
Szűk körben maradtunk.
- Őrmester, nem tűrök köntörfalazást - jelentette ki a parancsnok. - Márciusban jártak Bolhón, vagy nem jártak?
- Jelentem, jártunk.
- Az elvtársnő lakásán is voltak?
- Jelentem, voltunk.
- Akkor halljuk, mi történt!
Bolhón mindig benéztünk a gátőrhöz, Malosán bácsihoz; ez a hunyorgó, borostás vénember kedélyes szeszkazán volt, ilyenkor előkerült a borocska, és dévajkodtunk Emmikével, akinek pártában maradása a környék férfiainak fejlett ízlését bizonyítja. Malosán gátjain túl terültek el az aknamezők, ezért el sem kerülhettük a családot. Akkor márciusban a szomszédos Barcsról vártuk Polyák törzsőrmestert, a határzár térképeivel, hogy ne kelljen az aknát vaktában keresgélnünk. Pulyka persze késett, mi meg iszogattunk, viccelődtünk. Horváth kezdte az éneklést. Odáig mind a konyhában ültünk, egymás szeme előtt. Ha nyomás volt bennünk, kis idő múlva mindig a saját indulónkat harsogtuk:
Emmike felkiáltott.
- Itt cipelt be engem a szobába.
- Ő hívott - verte ki a veríték Illést, hiszen tény, hogy kisomfordáltak a konyhából. - Azt mondta, nézzem meg a stafírungját, és alig voltunk bent pár percig.
Az őrnagy diadalmasan csapott rá.
- Szóval kettesben voltak.
- De őrnagy elvtárs, még a nóta végére se értek, megérkeztek a barcsiak.
Így volt. Erre mind emlékeztünk.
- Mennyi ideig voltak együtt? Énekeljék csak el a nótát.
Kis kórusunk bizonytalanul zendített rá, hiába, szárazon nem megy. Az se segített az átélésben, hogy az őrnagy folyton közbeszólt, ne olyan gyorsan, ne csaljunk. Óráján mérte az időt, és elgondolkodott. Próbálta elképzelni a helyzetet.
- Igen. Ennyi idő alatt megeshetett.
Illést a reménytelen helyzet vakmerővé tette.
Fusnak át kellett rendezni magában a műveletről alkotott elképzelését. És megtalálta a megoldást.
- Asztal volt a szobában, igaz? Na látja. - Tűzbe jött, hogy helyes nyomon jár. - Maguk énekeljenek, és figyeljenek rám. Kényszeredetten rákezdtünk: A kanyargós Dráva mentén... Az őrnagy túlkiabált minket:
Mert belénk szorult a hang. A látványtól.
- Ha én lettem volna, akkor se teregetném ki a részleteket - tört ki Illés elkeseredve.
Emmike pedig pityergett. Ez a nagy debella megalázottan húzta össze magát. A Kisgóré arcán rejtelmes mosoly suhant át:
- Elvtársak, befejeztük. Ugye, őrnagy elvtárs?
Fus zavartan tápászkodott fel. Megrángatta magán felgyűrődött zubbonyát, és egy gyors mozdulattal végigsimította kopasz fejét, mint aki visszanyomja magába az önbizalmat.
- A szocialista erkölcs megkívánta, hogy kivizsgáljuk az ügyet. - Fürgén Emmikéhez lépett, lábujjhegyre emelkedve megpaskolta nedves arcát, ami így szétázva végképp ocsmányul mutatott. - Bízzon bennünk, elvtársnő. Most már jöhet a baba, látja, mi maga mögött állunk. Az egész határőrség. Egy emberként.
Hajnalban, mikor sok hánykolódás után végre álomba zuhantam, felrázott Illés.
Az ablak derengő téglalapját bámultam. Sajnáltam az őrmestert.
Mert ugyan mit érnek az elkésett felfedezések? Akár a legzseniálisabbak is?...
Csak futó látogatásra ugrottam be a kórházba, zsebemben a katonatársamnak szánt ajándék cigarettával, és mert a portán az irodát említve csúsztam át - különben a délutáni pihenő alatt nem engedtek volna föl a kórtermekhez -, elveszetten ténferegtem az éterszagú, fülledt folyosón, ahonnan a nyári veszett napsütést vászonrolókkal zárták ki.
Végre belebotlottam egy kókadt nővérkébe, akin a fehér köpeny alatt, úgy sejtettem, nem sok ruha lehet; mezítelen lábán piros szandál, arcocskája duzzadt a pállott melegtől és a fontoskodástól. Ahogy szólni akartam, ujját komolykodón szájához emelve a csöndes pihenőre emlékeztetett.
- Makány József tizedest keresem - susogtam, bár ez a szándékom máris elenyészett, és inkább feléje nyúltam, hogy megmarkoljam, magamhoz húzzam, olyan közelinek és elérhetőnek látszott, bizalmas kettősünk ingerlően reményteli volt a mézgaszínű félhomályban.
A nővérke azonban félresiklott, fejével intett, hogy kövessem, és megindult álmatagon, köpenyzsebbe dugott, leszorított karral. Ahogy csatavesztetten utánakoslattam, két szépséges lába csúfondárosan távolodott előlem a kihalt folyosó linóleum borításán.
Nagy terembe nyitott be, ahol két sor ágyon, félredúlt pokrócokkal, kábán szundikáltak a betegek. Egy borostás vénember emelkedett ki párnái közül, szemében könyörgő ijedtség, és mert a nővérke kíméletlenül csöndre intette - hátulról csak vékony karja rándulását láttam -, az öreg megadóan visszahanyatlott, mintha azonmód sírjába dőlne.
Paravánnal elkerített sarokágyhoz bújtunk be. És megint izgató kettesben voltunk, a szűk helyen szorosan egymás mellett, kezem hozzáért, s már biztosan tudtam, hogy a köpeny alatt... De mire mutat ilyen ünnepélyessé kövült arccal?
Előttem, az ágyon, lepedővel letakarva egy test körvonalai. Bizonytalanság ragadott torkon.
- Nem szabad - kapott oda elkésve a nővérke, ahogy lerántottam az ijedt suhanású lepedőt.
A tizedes éles vonalú arca meredt rám. Szeme, akár a kavics. És milyen kicsi a teste! Kórházi pizsamakabátja elsimítva, két napégette ökle keresztbe téve a hasán - s deréktól lefelé pólyakötésben fekszik, amiből a lábszár sárgán és mereven nyúlik ki.
- Miezmiez - makogtam. - Csak nem...? De hiszen...
Olyan semmi kis sebesülésnek látszott, amivel behoztuk a határról. Épp csak fenékbe lőtték (röhejes!), és most...
- Mi sem hittük komolynak - hallom a nővérke sugdosását, de a fülemben, az agyamban az a vad ordítás is ott visszhangzott, ami a mentőautóból harsogott ki, miközben mi csupán vigyorogni tudtunk (mert micsoda sebesülés az ilyen?). - Operáció közben derült ki - lehelte a nővérke a részleteket -, hogy a golyó szétzúzta a combforgót, és átszakította a beleket. Mire kihozták a műtőből, már tudtuk, hogy .... Délelőtt exitált.
Rángó ujjakkal az ajándék cigarettacsomagot szakítottam fel, és az első falánk slukk közben eszembe villant, hogy ő nem is dohányzott. Alig vettük észre, úgy élt közöttünk.
Alkonyatkor a laktanyában ágyainkon kuporogtunk, szürke pokrócainknál is szürkébb értetlenséggel a szívünkben. Nemlehetigaz, nemigaz, nemnemnem - ez kalamolt a fejünkben, mint üres csajkában a kanál. És tudtuk, hogy mégis igaz. Makány Jóska meghalt.
Illés őrmester feltépte az ablakot, és bágyasztó hőség dőlt be kintről; állandóan gyöngyözött a bőrünk, a kábult meleg hetek óta nem enyhült.
- Én baromállat, baromállat, minek mentem oda! - motyogta Illés.
Nem vigasztalhattuk. Ő kezdte azt a veszekedést, ami közben Makányt véletlenül lőtték meg.
Délután jelentettem a Kisgórénak a halálesetet, s a fiatal főhadnagy nem ellenezte a hazaszállítást. Keresztülnézett rajtam. Ez a kádergyerek tágas irodájában, intarziás íróasztala mögött feszes zavarral üldögélt, mint eminens tanuló az első padban. Lepecsételt páncélszekrénye a határkörzet politikai osztályának titkait őrizte, és ettől - ötvenkettőben érthető módon - rettegő áhítat fogott el, valahányszor a terjedelmes perzsaszőnyeg közepén jelentéstételre vigyázzállásba merevedtem.
- Ha ezt nem intézed el, Magos - csikorogta Illés -, kitekerem a nyakad.
- A Kisgórén múlik - fordultam félre, mert nem bírtam az őrmester szétomlott arcába nézni.
- Az ő nyakát is kitekerem - zihálta, és csontos keze a levegőbe markolt. - Nekem most már mindegy, egy-két hullával több vagy kevesebb.
- Hagyd békén az írnokot - kelt a védelmemre Völler, a sofőrünk. - Nem ő csinálta a zűrt.
Illés feléje perdült, nem bírt uralkodni magán.
- Senki se hibáztat téged - nyugtatta Horváth tizedes, és feltápászkodott az ágyáról. - Ne marjuk egymást. Gyerünk a kantinba, jobbat úgyse tehetünk.
Mindenről az ivás jutott az eszébe. És most igaza volt. Ez a sovány, szőke tizedes úgy imbolygott a világban, mint parafa dugó az áradatban. Mindig a felszínen.
Harmadnap a Kisgóré elkapott a napsütésben perzselődő udvaron.
- Szombaton lesz a temetés. Intézkedtem, a díszravatalozóból kísérjük a katonai parcellába. Készüljenek, a maguk barátja volt.
Megrogyott a térdem. A napkorong zuhant rám.
- De főhadnagy elvtárs, arról volt szó, hogy otthon...
- Halottat csak vasúton szabad szállítani. Megérdeklődtem. - Még ennek a fess fiúnak is feketéllt az ingnyaka az izzadságtól. - És jegelt vagonban. Ez MÁV-előírás. Ehhez engedély kéne a főparancsnokságtól, meg még mennyi bürokrácia!
- Mit szól ehhez Illés? - kapkodtam a fejem, és hátamon folyt a víz. A Kisgóré úgy gondolta, hogy az ő feladata csupán a politikai meggyőzés.
Fent a szobánkban Illés elém lökött egy girbegurbán neki címzett borítékot. Az ösztövér betűkön kis rögökben ült a beszáradt tinta, aminek üvege évtizedek óta hányódhatott a konyhaablak mély öblében; és mintha ekével szántották volna papírra a levelet, földfekete mélységből fordultak ki a sorok:
Tisztelt őrmesterúr tudatom magával hogymeg kaptam levelét egymeg tört szívüanya köszöni magának hogylegalább értesítet szegényfijam szörnyüésváratlan haláláról a tanítóúr szabadságonvan ezér magamnak kellírnom hogymeg köszönjem résztvevősorait és értesícsem hogy mindent elintéztem a temetésügyében plébánosurunk nagyönöreg és betegis de vállalta a temetést igyezrendbenvan avval vigasztalt hogylegaláb holtában megkapom szegényfijamat a katonaságtól ésez nekem erőtésvigasztnyújt hogy elviseljem ahalálát jóskaapa azén drágauram adonkanyarban marattoda és akkor abbana nagytélben a halálhírétis csak hónapok múlva kaptammeg és ezen nemis csodálkoztam ilyena háboru mer azén drágaapám meg piavénél marattoda az elsőháboruban és őtetse tudom hol temettékel haugyan eltemették decsakvan sírja abbana messzi olaszországban igyhát tisztelt őrmesterúr legalább szegényfijamat szeretném itthontudni hogy majd énis mellétemetkezzem talán nemsokára mer beteg özvegyasszony vagyok magamis tudatom hogy szerény tor leszcsak a mi nagyszegénységünkben meratéesz elvette aföldjeinket azótátul csakígyvagyunk magukat azért szegényfijam bajtársait idevárom hogy együt búcsúztassukel szegényfijamat az istenmegáldja hogy egy szegényözvegynek legalább a fijaholttestét visszaszolgáltassa éseztmegígértehogyelintézi várom magukat szegényfijammal együttkét tyúkot vettem a sógortól akiolcsón meg számította mermegsajnált záromsoraimat özvegy makány józsefné
- Ehhez mit szólsz? - kérdezte Illés olyan száraz torokhangon, ahogy a homok roszog a kocsikerék alatt. - Erre is van pofátok azt mondani, hogy nem visszük haza?
Átkullogtam a parancsnoki épületbe. A Kisgóré sokáig silabizálta a levelet, és végül a megoldhatatlan egyenletek okozta gyerekes daccal a tekintetében emelte föl bubifejét. Egy ujjal felém tolta íróasztalán a papírlapot.
Temetés után, már az autója mellett, magához intett a Kisgóré, és a közömbösen elvonuló, kirendelt őrszázad után nézve megjegyezte:
Mikor két nappal ezelőtt kiderült, hogy a szertartás mégis itt lesz, Illés nem dühöngött, a nyakamat se tekerte ki. Az űzött nyugtalanság eltűnt hamuszín arcáról, de szeme és szája résnyire keskenyedett, csontos vállát hátrahúzta, amin az utóbbi napokban, akár egy vállfán, löttyedten lógott az egyenruha.
- Nekünk kell kézbe venni a dolgot - dünnyögte szinte elégedetten, és ettől a lefojtott nyugalomtól megrezzentem. - Azt tegyétek, amit mondok, vagy nem állok jót magamért! - Völler striciképén és Horváth pityókos imbolygásán látszott, hogy készek mindenre. Az őrmestert magunk közt "vadparasztnak" hívtuk, aki ha megvadult, nem nézte, hol van az ajtó, áttörtetett a falon. - A pofátokat befogjátok, és akkor nem lesz baj. Mindenért vállalom a felelősséget!
Péntek este a teherdzsippel elhagytuk a laktanyát; a menetlevelet könnyű szívvel állítottam ki, hiszen a Kisgóré engedélyezte, hogy elmenjünk Makány anyjáért. Mi azonban nem hozni akartunk, hanem elvinni valakit...
A halottasházhoz odarendeltük a temetőőrt a kulcsokkal, és a madártestű kisöreg várt is minket engedelmesen, mert természetesnek tartotta, hogy a katonai temetés előtti éjszakán őrséget küldenek. Illés egy tábornok leereszkedő fölényével ivott vele elsőként, a pálinka további részét Horváthtal koccintgatták el. Végre a szőke tizedes kiimbolygott abból a keskeny kamrácskából, ahol a ravatalozó kellékeket tárolták, és mutatta, hogy a temetőőr odabent kinyújtotta már a lábát. Munkához láthattunk.
A teherdzsipről behoztuk azt a koporsót, amit az asztalostól szereztünk. Nehezen adta el, sokáig győzködtük, és csak a megígért deszkaszállítmány vette le a mestert a lábáról (kiutalásra se kapott elegendő faanyagot). Megérte neki, hogy új koporsót üssön össze, és nekünk adja azt, ami a műhelyben szállításra várt.
A ravatalozó kongó helyiségében fölfeszítettük Makány koporsóját, és átfektettük őt a "Sahok Rozália élt 68 évet" feliratú újba. Hogy az oda nem illő, festett nevet elfedjük, rászögeztük az anyja nevében rendelt koszorút. Saját koporsóját az éjszakai temetőből becipelt, kikorhadt keresztekkel súlyosítottuk meg, mielőtt lezártuk volna.
- Nyomás, fiúk! - adta ki a parancsot Illés. - Reggelig vissza is kell érnünk.
Még soha nem száguldott így a weapon Völler keze alatt. A parancsnoki ülésben feszített Illés, mi Horváthtal a rakfelület kétoldali ülésládáján kapaszkodtunk, térdünkhöz verődve a zizegő koszorúval jeltelenné tett koporsó.
Furcsán éreztem magam. Az elsuhanó légáram sivítozása, a kerekek méltatlankodó surrogása, az út menti fák utánunk kapkodó ágkarja mind-mind olyan rejtelmessé vált, és a hold, akárhogy futottunk előle, kiguvadt szemmel kísérte utunkat.
Csak Székesfehérvár határában tartóztatott fel egy készültség, az út közepén zseblámpával körözve parancsoltak megállást. De menetlevelünk rendben volt, és Illés a kutató lámpafényben magabiztosan hadrált a gyanakvó hadnagynak különleges feladatunkról. Völler bömbölő motorral lőtt ki a honvédségi szolgálatosok közül, és belefúrtuk magunkat az éjszakába.
Gánt után, a Vértes fekete tömbjei közt mind szerényebben óvakodó hegyi utakra tértünk, és egyre fölfelé kanyarogtunk, mintha egyenest az Úristen elébe vinnénk a megboldogultat.
Éjfél után értük el a falut, és átgurultunk rajta az utolsó, sötétbe süppedt házig; Makány említette, hogy rajtuk túl senki se lakik, ablakukhoz hajlik az erdő, és a vadkanok bejárnak a kocához a hídállásba.
Zörgetésünkre óvatos fény gyúlt odabent.
El voltam készülve a sírásra-rívásra, istenkedésre, egész úton előre rángott tőle a gyomrom - de ez a faluszélre sodort, megroppant házacska végképp rosszat ígért. Így lehettek evvel a többiek is, mert összebeszélés nélkül, egyszerre kaptuk le a koporsót, és a sírósan nyíló ajtón át elszántan törtettünk be a konyhába, pedig valaki ugyancsak kárált körülöttünk.
- Szegény fiammal jönnek? - ilyen késő éjszaka? - jól van na, megyek már félre az útból, de lelkecskéim, nem ide kellett volna hozniuk, hanem mindjárost a temetőbe, hogyan vitetem el innét, az is csak kőcség, de már mindegy, tegyék majd az asztalra, csak lekapkodom onnét azt a sok culát, ez lesz a ravatalozó.
Végre oda mertünk nézni a láb alatt sertepertélő, aszott mamára. Gyűrött, fehér alsószoknyában és kékeres, cingár tyúklábán széttaposott férficipővel klattyogott ide-oda. Nyikkanó székeket rántott félre, fekete kendőt lebbentett a sánta asztalra. Arcán a vendéglátás piros izgalma.
- Mint az anyám - lehelte felém Illés ködös pillantással, amíg a rendezkedés alatt tartottuk a koporsót.
A szoba barna szekrénye öregesen nekitámaszkodott a rétegesre meszelt vakolatnak. A falon - üveg alatt - egy felhólyagzott szentkép dermedt szemű, felpüffedt arcú Szűz Máriája - mintha valami ablakon át odakintről egy vízbe fúlt nő szelleme kandikálna befelé.
Elöl Völler magyarázott.
- Csak nem akarnak most visszamenni? - rikácsolt erre az öregasszony. - Azt mondja, hogy nem maradhatnak? Pedig annyira vártam szegény fiam bajtársait, de ha muszáj menni, mit csináljunk, ilyen a katonaság. Legalább azt várják meg, amíg levágom a két tyúkot, és sütök egy kis vacsorát a fáradságukért.
- Mennünk kell - ingatta a fejét Illés, és láttam, hogy már alig tartja magát.
- Tessék, a papírok a temetéshez - adtam át a magam fabrikálta iratot, a gépelt szöveget a határőrség fejléce és a bélyegző tette hivatalossá.
Az öregasszony megértette végre, hogy egyedül kell maradnia a gyászával. Göbös ujjaival megtapogatta a koporsót.
- Megnézném. Látni akarom szegény fiamat.
Völler sofőr stricisége mentett meg minket.
- Szigorúan meg lett nekünk hagyva, nénikém, hogy így adjuk át. Temetésre készen. Ezt csak le kell engedni a sírba. - Motorolajtól foltos kezével göndör hajába túrt. - Hiába, ez katonai előírás. És tetszik tudni, le van szögezve speciális katonai szögekkel, nem szabad bolygatni, még a koszorút se, mert bármikor ellenőrizhetik! Ezt tessék megígérni, különben nem hagyjuk itt.
Az özvegy hitetlenül kapkodta a tekintetét.
- Jól van, na, maguk szegény fiam bajtársai voltak, mért akarnának becsapni egy öregasszonyt? - A koporsóra meredt, hirtelen megroppanva leereszkedett egy székre, és a szeméből végre szivárogni kezdett a könny. Nem hitt nekünk. - Legalább egy sírhelyem lesz szegény fiam nevével...
Azt a péket Sanyi találta nekünk.
Pedig általában csak nőket szokott találni - önmagának. Akármilyen koldusszegény, a térképről lecsúszott, határ menti faluba vetődtünk el, ahol néptelenek voltak a sárlatyakos utcák, és a fekete zsúptetők alatt kushadó vályogfalú házak is inkább ólaknak látszottak, mert a kórókerítések mögött, a trágyás udvarokon göthös disznócskák turkáltak, Sanyi eltűnt mellőlünk, térült-fordult és felcsípett egy szoknyát, amiről mi máris lemaradtunk. Megszoktuk hát, hogy mázlista.
Arra a pékre is, mondom, ő talált rá.
- Az egészet megveszi - hozta vigyorogva a jó hírt.
Mert akadt egy fuvarra való fa, amit a műszaki zár tisztogatásánál vágtunk ki.
- Vacsorát is ad. És megalhatunk a kemence tetején, azt mondja.
Gyapjas-göndör haja kihullámzott a tarkójára lökött tányérsapka alól, és piros arcán az a magabízó mosoly kenődött szét, amit különben a nőügyeinek tartott fenn. A roggyant épületek között egy tisztára söpört, tágas udvarra vitt minket. Beálltunk előbb a weaponnal, a nyitott terepjáró kocsival, amelynek hátsó rakfelületén, szemben egymással, két üléspadládán rázódott a mi aknászrajunk (fenekünk alatt a robbanóanyaggal), aztán mellé tolattuk a fával rakott Csepel teherautót. Az utcáról nem láttak ránk, a pékműhely előttünk magasodott.
- A kerítés mellé dobálják, hajják! - intézkedett a vásárló fölényével a bőrpapucsos pék.
Erre a hangra Illés őrmester ledobbant a vezetőfülkéből, a derékszíj alatt körbe lerángatta a zubbonyát, és mi vártunk, moccanás nélkül, amíg jól megnézi magának azt az öregembert.
- Nem lesz ebből magának baja, papa?!
- Ilyen világ van - gyűrte zsebre a pénzt Illés. Szerette a pálinkát, mindnyájan szerettük, azt pedig nem adják ingyen. Különösen amióta a beszolgáltatás kiszippantotta a pincékből az utolsó liter bort is, és a hullott gyümölcs cefréjének megnőtt a becsülete.
- Ide a kerítés mellé, ha lennének szívesek. - A pék az őrmester mögül megpróbált kilesni Sanyira, de az lapított, hiszen az egyezkedésbe egyikünk se szólhatott bele; így hát nem lehetett tudni, hogy egyáltalán lekerül-e a fa a kocsiról.
Illés végre parolázott a pékkel.
- Magos! - nézett vissza rám - hányjátok le, ahová a mester úr mutatta.
Avval bementek a pékségbe. Ahogy nyílt és csukódott a műhelyajtó, jó meleg kenyérszag dőlt ki a csípős, őszi alkonyatba.
- A kemencére csak hárman eridjenek fel - mondta a pék lefekvés előtt. - Itt lenn bőven van hely, szalmát hozzanak be, az úgyis kell hajnalban a begyújtáshoz. - A meszelt műhely a tisztára vakart dagasztóteknőkkel, a mennyezetig érő, üres stelázsival barátságtalan lett volna, ha nem terjeng benne jó meleg: a falból, a téglapadlóból, a sarokba támasztott vetőlapátokból, a kemence előtti árokból, mindenből, amit csak látott az ember, dőlt a meleg, legalábbis mi így éreztük. - A pap, a jegyző és a bíró után a pék volt a legfontosabb ember a faluban. Mert itt sose kínlódtak gabonával, termett az alföldön. - Sült szalonnánk illata még érződött a kenyérszagban, és mi, túl a vacsorán, egyre álmosabban hallgattuk vendéglátónkat. - Nem számított az valamirevaló falunak, amelyik nem lehetett büszke a kenyerére. Ha csak sütni hozták, amit otthon dagasztottak, azt is meg kellett úgy sütni, hogy kiismerszett belőle a mester. Ahogy megvágta, bepamacsolta sós vízzel, kopogósra sütötte a fenekét, pirosra kapatta az oldalát, az mind külön gusztus volt! - A pék, ez a gömbölyű testű, veres nyakú és bíboros arcú ember, akinek a szemöldökét tövisesre pörkölte le a kicsapó tűzláng, beszéd közben összecsípte a szemét, mintha nem is az arcunkba, de mindig parázstengerbe nézne bele. - Dupla erdőrészem, két lovam, két legényem volt, most meg csak így egymagam, amíg erőm van...
Hajnalban még vaksötét volt az ablak, amikor újra betopogott közénk. Félálomban hallottam, hogy nyikordul a kemence lemezajtaja, a szalmacsóva zizzenve kap lángra, ropogva ég az apró gally, aztán a szétbaltázott rönkhasítékok zúgó tűzzel kezdték langyosítani alattunk a kemence téglaboltozatát. A kis lángra csavart petróleumlámpa fénye elől a pokróc alá bújtam, és a dagasztás cuppogása közben csusszantam vissza az álomba.
Mire felébredtünk, a kemence előterében, a kenyerek lábánál megsült a lángos.
- Tessék, fogyasszák - kínálgatta egy vastag asszonyság. Mellette Sanyi két kézzel tartotta a kendőbe bagyulált fülű vaslábost, amiből az asszonyság libatollal olvasztott zsírt kenegetett a kisült tésztára. - Csak olyan szegényes früstök, azért ne vessék meg! - És rá nem nézett volna a segítőként mellette tolató fiúra. De Sanyi somolygása ismerős volt nekünk.
Mikor szökött ki közülünk? Azt csak a péknek ez az özvegyen maradt asszonylánya tudta volna megmondani. A sok szoknya alatt a püffedtre dagasztott tésztához hasonlatos húsa lehetett, és ezt mi csak most, kialudva (és megint mindenről lekésve) vettük észre.
Attól kezdve, ha csak tehettük, a péknél éjszakáztunk. Úgy ügyeskedtünk, hogy estére a falu felé kerülhessünk. Már nem csak a teherautó volt dugig fával, de a weapon pléhfenekén is tüzelnivaló púposodott, alig fértünk tőle, magunk alá húzott lábal kucorogtunk a padládán. És a gallyak alá rejtve szép szál fenyőoszlopok is elhevertek. Ez már nem irtásfa volt. Sok száz vagonnyi gúlákban tároltuk telephelyeinken ezt a Kárpátokból importált príma faanyagot, hogy a határon drótakadályt és magasfigyelőket építsünk belőle.
Ezért megszeppentem, amikor egy nap járőr állított meg minket. A teherautó vezetőfülkéjében a sofőr és Illés őrmester között ültem, s a benzinszagú meleg duruzsolásban bóbiskolásból riadtam fel, ahogy egyetlen rándulással leblokkolt a kocsi. A ködös alkonyatban egy lovas határőr állta el az utat, a szélvédőre szitáló permetben olyan szálkás volt a sziluettje, mintha remegő kézzel rajzolták volna elénk.
Illés lecsavarta az ablakot.
- Mi az, kispajtás, pont itt döglött be a pacid? Ha nem indul, szólj csak, megforgatjuk benne a kurblit!
De a félhomályból oda oldalazott mellénk egy másik lovas is, az őrs parancsnoka. Tányérsapkája alatt arca fénylett az esőharmattól, s olyan dühödten markolta a kantárt, hogy a lova kikerekedett szemmel, fogát vicsorítva hányta ide-oda a fejét.
- Különleges műszaki alakulat vagyunk - mondta Illés a lónak, mert az úgy táncolt és ágaskodott, hogy épp benézett a kocsiba. - Engedélyem van, hogy ott szállásoljak el, ahol akarok.
- Ki engedélyezte? - kiabálta a ló feje mögül a tiszt.
- Schubert százados.
Erre nem lehetett mit mondani. A kerület elhárítófőnöke akkora isten, hogy egy őrsparancsnokocska számára minden szava kinyilatkoztatás. Ezért mintha a tiszt szájában is zabla lenne, megrázta a fejét, és az egyre vadabbul kapáló-faroló lóval lassan elsodródott mellőlünk.
- Meg vagyok én áldva magukkal! Ahol csak megjelennek, hogy javítsák a műszaki zárat, ott mindig lyukas marad a határ egy-két éccakára...
Illés utánalegyintett.
- Félti a péket, hogy lejáratjuk a falusiak előtt. Biztosan az ő embere.
- A mi pékünk?
Nagyon szívén viseli a sorsunkat az elhárítófőnök, gondoltam, vagyis nem véletlenül járunk ide; hiába, egy őrmester már benne van a hadi suskusban, hiszen olyan nagy hadvezérrel tárgyalgat, mint Schubert papa.
- Vártam magukat - csoszogott elénk a pék. - Mert hallottam, hogy a régi kövesútnál, ott a határkiszögellésnél bontották meg a drótakadályt, igaz-e? No, tanyázzanak le nálunk - indult a sütöde felé. - Egy kis tütüt szereztem, betesszük a kemencébe. Jólesik majd a forralt bor. Sanyi, menjen a konyhára, segítsen a lányomnak.
Aki nem kóstolta, nem sejti, milyen fenséges ital a kemencében forralt bor vagy a megfűszerezett, meleg pálinka. Egyáltalában minden étel, ital különleges ízt kap ott a felhevített téglaboltozat alatt. A bab oldalassal vagy a kolbászos káposzta - de ha csak szemes kukoricát főztünk meg nagy fazékban, aszalt szilvával, az is különleges csemege lett. No és a lángosok! A zsíros, túrós, a tejfeles vagy a szilvalekváros és a tepertős, a mézes lángosok; néha gyümölcsöt sütöttek bele, máskor meg párolt káposztát. Egy főúri konyhának nincs annyi titkos fortélya, mint amennyit abban a sütödében ismertek.
- Egyenek csak - hunyorgott a pék. - Hol ez, hol az, valami mindig kerül az asztalra. Nemhiába mondják, hogy ha egy pék csak az üres zsákjait rázza ki, abból is megél egy évig. - Megvonta a vállát. - Aztán megsüthetik, ami utánam marad.
Mikor jóllakottan elhevertek a fiúk, én még megfirkantottam egy levelet, és elügettem a postára. Az utcán akkora sötét volt, hogy alig mertem belegázolni. A gazdánk lányával futottam össze, a nagy kendő alatt ráismertem, míg szaporán elslisszolt előttem.
Még ugyanott álltam, szemem meresztgetve, amikor megmarkoltak.
A tanácsháza udvarán, ezt még észrevettem, két autó lapult az éjszakában. Mellette a százados emberei.
Az elhárítók dolgán nem szabad gondolkozni... Hajnalban se ők jutottak az eszembe, amikor távoli lövésekre riadtunk fel, és az udvarra autók futottak be. Erre már mi is lerúgtuk a pokrócot.
A határon, a régi kövesút kiszögellése táján, világító rakéták lobogtak az égen: ott valakit lefüleltek, aki tudta, hogy nyitva a határ. Kitől tudhatta meg...?
Az elhárítók már hozták is ki a házból a pék lányát, a vastag asszonyságot. Sanyi álmosan gombolkozva bárgyún lépegetett utánuk, amíg be nem gyömöszölték őt is a kocsiba.
- A pék! - kiáltotta Schubert. Úgy állt az udvar közepén, diadalmasan, nagy csizmáiban magasra ágaskodva, mint Napóleon a harcmezőn. De a pék, úgy látszik, megorrontotta a bajt, és eltűnt. Mindenki rohant, kutatott, kiabált.
Az autók reflektorai éles fénypászmákat vetettek. Nem értünk rá Sanyi sorsán keseregni. Nekem Illéssel a padlásra kellett felmásznom. Savanyú füstszag és dögsötét terjengett a tető alatt. A hátralökött ajtón kis világosság csapott be, szemünk előtt a porban réges-régi perecsütő formák rozsdásodtak.
És a gyenge fénybe belelógott két meztelen lábfej. Bőrpapucsai a dagadt liszteszsákok közé csúsztak, ahogy lepottyanttak a halálba rúgkapálóról.
A létra tetején Schubert feje bukkant föl.
Egy szót sem bírtam kinyögni, csak kukán mutogattam a két harangozó lábra.
Potykapeterdnek nevezték azt a kis falut: néhány ház, besodródva a Dráva árterületére. Csak a posta tartotta számon, én meg - a világ végére kivert katona - a postát.
Levelet vártam, egyetlenegy levelet, gyöngybetűset, szőkén szelídet, takaros kopertában. De hiába kutyagoltam be a potykapeterdi postára, nincs levél, nincs levél - evvel kellett beérnem.
Messze kint a folyóparton tanyáztam, a vámőrség elhagyott őrházában. Rég eltűnt az épület ajtaja, ablaka, a környékbeliek kiverték a falból a fatokokat is, nagy kincs az itt az isten háta mögött, a padlót meg fölfeszegették, és leszedték a cserepet a tetőről. Ötvenkettőben ugyanis szünetelt a kompjárat Jugoszlávia felé.
Az volt a dolgom, hogy vártam, húzódjon vissza a víz, mert a gát lábánál, az áradásban, elöntött aknamező lapult. Vagyis nem volt semmi dolgom.
Eldugott hely, de ki bírunk magyarázkodni, ha ide is érted jönnek, mondta Illés őrmester, és én meg fedezve vagyok, miért ne vezényelhettem volna ide egy aknászt? - nekünk kell majd kiszedni az iszapból azokat a rossebeket.
Kolbászt eszegettem és konzervet, nedves kendőbe bugyolált kenyerem napról napra savanyúbb lett. Éjszakánként köpenybe burkolózva bámultam a csillagokat, mert száraz nádból és fűből vetett vackomból, amit a csupasz falak közé a sarokba hordtam, az átszakadt plafonon át kiláttam a végtelen mennyboltra. Ha elaludtam, dermedt végtagokkal riadtam fel, noha testemet kiverte a víz. Lidérces álmaim voltak.
Nem az esőtől féltem, hogy megered. Beburkolózhattam volna a sátorlapba. Nem is a gát oldalából rajzó patkányoktól; elemózsiámat egy falból kiszakadt gerendára akasztottam föl, ha pedig belém mar a patkány, az még mindig kisebb baj, mint ha mások marnak belém.
Nem biztos, hogy el akarnak kapni, Illés pillantásomat kerülve a vizet nézte, de Schubert papa érdeklődött utánad, jobb, ha egy időre nem kerülsz az elhárítók szeme elé, közben áthelyeztetlek az osztrák határra.
Visszamászott a dzsipre és ott hagyott. Száraz szemmel addig követtem Illés szekerét, amíg ponttá nem zsugorodott a Potykapeterd fölötti domboldalon.
Naphosszat gubbasztottam a töltésen, hátamat a vámház falának vetve bóbiskoltam a rengeteg víz szélén, ami csizmám sarkától a túloldali, idegen ország távoli gátjáig töltötte ki az árteret. A nád sárga bugája épp hogy kiütközött a hullámok fölé, s állandóan ringatódzott ide-oda; az éjszakai virrasztástól és az őszi napsütéstől elkókadva arról képzelegtem, hogy a hajlongó nád közt a városban hagyott szőke szerelmem úszik felém, hogy segítséget hozva hirtelen itt teremjen, és - és mindig Schubert százados kövérkés pofahúsba ágyazott malacszeme jelent meg előttem... Lucskos hátú ingben, remegő lábakkal tápászkodtam föl. A falhoz tapadtam. Állandóan várakozás feszült bennem, mint csőre töltött pisztolyban a golyó.
Újra és újra felidéztem Illés szavait: ne szarj be, Magos, az a rohadék csak azt kérdezgette tőlem, hogy az a Magos őrnagy, akit lefogtak, tényleg az unokabátyád-e, ezért jobb, ha most nem kerülsz Schubert papa markába, és ha nem lát, hátha megfeledkezik rólad.
Lelkemre kötötte, hogy ne mozduljak el, amíg értem nem jön. Vagy amíg azok értem nem jönnek. Mert ha megkérdik, muszáj megmondani, hogy hol vagyok. Ha azonban a százados többé nem emleget, megadja Icukámnak a címemet; ez azt jelenti, hogy jól alakulnak a dolgok, és nyugodtan lapíthatok, amíg Illés áthelyeztet az osztrák határra.
Meglapultam hát a széljárta vámházban. Kijjebb már nem menekülhettem az országból. A határőrség járőrei a hátam mögött portyáztak, de nem törődtek velem, máskor is laktunk itt, mi, aknászok. Időmből kitelt, írhattam volna. Hányszor sóvárogtam egy kis nyugalom után! Megkezdett novellákat hoztam magammal. Aztán egy szorongó éjszakán eszembe jutott, hogy épp az hiányzik, hogy megtalálják nálam ezeket a határőrségről szóló írásokat! - apró fecnikre téptem az irkalapokat, és beszórtam a vízbe. De a Dráva kiöntése nem folyóvíz, ami elsodorta volna a bűnjeleket: napok múlva is ott libegtek előttem, csúfolkodóan. És Pécsett, a katonaládámban hagyott novellák! - döbbentem rá oktalanságomra. Talán máris Schubert papa silabizálja őket... Az unokabátyámat mint jugó kémet tartóztatták le. Mert jó barátja volt Zebec századosnak, aki a jugoszláv partizánok közt harcolt. Őt már előbb leleplezték. Vagyis UDB-ügynökök furakodtak be a határőrség soraiba. Én meg, Magos őrnagy unokaöccse, itt bujkálok a jugó határon. Milyen kerek vád! Nem lehet kimagyarázkodni...
Vártam hát tehetetlenül, és jártam be a postára. Hátha érkezik Icukámtól levél. Ha Illés megmondja neki, hogy hová írjon - reménykedhetem.
Potykapeterd egyetlen utcából állt, de az se volt igazi utca: a mezőn keréknyomok vágtak át, egyik oldalán rét és szántó, a másik oldalán, a domb lejtőjén sorjázott néhány ház, egy-kettő közelcsúszva egymáshoz, a következő kurjantásnyi távolságra, mert ki előbbre építkezett, ki hátrébb, és mire az épületekből utca lett volna, már véget is ért a falu.
A legszélső parasztház oldalán kint fityegett az ovális pléhtábla: Magyar Királyi Posta. A középső szót leragasztották. Az utcára néző ablakszem egyik szárnya ujjnyira meghasítva, csak a belső táblát csukták be. A küldeményt az ablakközbe kellett tenni. Ha levél érkezett, az ugyanott várta a címzettet, nekitámasztva a belső üvegnek.
A postás, úgy hallottam, hadiözvegy, aki a férje után örökölte a hivatalt. Napközben a földeken dolgozott, az ajándék őszi meleg mindenkit munkára szorított. Üres faluban jártam, a kerítések mögött, a beriglizett kapuk hasítékában kutyák vicsorogtak rám, és riadt kotyogással tyúkok iszkoltak a szalmakazlak mögé.
A posta ablakában, ha odamentem, egy fonnyadt almára gombostűzve cédulát találtam: Nincs levél. A keszekusza írású irkalapot kedvetlenül eldobtam, és az almát rágva indultam vissza.
Kedves a postásnőtől, hogy almával kárpótol. Hogy honnan tud rólam? - ezen nem is gondolkodtam.
Eseménytelenül teltek a napok. Vártam a levelet, és buzgón dagasztottam a sarat a faluig. Őszi esőtől elázott földeken, csúszós, füves mezsgyéken imbolyogtam, bokáig tocsogtam a latyakban. A vámháztól a falu dombjáig a lapályon mindenütt feltört a talajvíz, a Dráva meg akarta hódítani a vidéket. Megszokott mozdulattal vettem ki a cédulát (Nincs levél) az almával együtt, mintha köteles járandóságomat kapnám az ismeretlentől. Aki egyre szebb almákkal üzen nekem.
Mit csinálhat szegényke ezen az elhagyott tájon? Ha este lámpát gyújt, talán rám gondol, az ismeretlen és szorgalmas látogatóra. Ha a mezőre indul, izgatott-ügyetlenül tűzi fel céduláját az almára, hogy jól lássam az üzenetét: Nincs levél. Gondoskodik rólam. Valakivel foglalkoznia kell magányában.
Mert kihalt ez a folyóparti vidék. Járhatatlan, mintha híg tésztába pottyanna bele az ember. Szörcsögve süpped a föld, a keréknyom, ha előbukik a tócsából, két csillogó vízcsík csupán, a vetésben nád zöldell, s a mélyebb helyeken sástenger. Nem csodálkoztam, hogy a falut Potykapeterdnek nevezik - itt talán a kalászban is potyka terem.
Ültem a töltésen, pillantásom a vízen kószált. A nád a talpamig benőtt, a part szélén, a csöndes kiöntésekben halak köröztek, néha kivillantak, aztán csobbanva hulltak vissza a napsütötte vízbe. Fűzfák vékony ágai omlottak le a földig, és ezek a zöld köntösök mint bőrruhás lányok libegtek-remegtek előttem. A postásnő járt az eszemben. Ismeretlen vigasztalóm. Nincs levél, nincs levél...
Aznap késő délután indultam a faluba, amikor biztos otthon találom.
Az üres udvaron aztán elbizonytalanodtam. Elfúló hangon köszöngettem: Jónapotjónapot, vanittvalaki?
A konyhaajtón terebélyes asszonyság türemkedett ki, vízfoltos kötényébe törölgetve a kezét. Hasa akár a dob, úgy dagadt előre. Vaskos lábán szétdőlt férficipő. Gyanakvó arca bíborszínű, ajkán és állán fekete szőrszálak kunkorodtak.
- A kedves lánya? - kérdeztem sietve.
- Kicsoda?
- Akitől a - az almákat, az ablakban... - Felcsattant a hangja.
Éjszaka a fejemre húzott köpeny alatt feküdtem a vackomon, görcsösen összeszorított szemmel, álmatlanul.
... az a pállott dunyhaszag, és aztán a hagymás rántotta... ugye, jó volt, minden jó volt - felső ajkán a szőrszálak... be kellett mennem hozzá, különben isten tudja, kinek híreli el, hogy én... nem, nem akarok rá gondolni... most már erre se gondolhatok... Illés... jöjjön már értem Illés, mentsen meg, mentsen meg magamtól, mindentől mentsen meg....
Mert Mujkó, bizony, gnóm volt. És kissé nyomott.
Mindez nem számított, ráhúzták az angyalbőrt. Hogy annyira bunkó, az csak nekünk nem tetszett, újonctársainak, akik komolyan vettük, hogy ez szocialista hadsereg. Sopronban a kiképzés kezdetén gyúrni kezdtük az analfabétákat, és az első éleslövészeten már mindenki maga írta meg a lőlapját. Csak Mujkó nem. Még keresztet se tudott rajzolni, csak girbegurba vonalakat húzogatott egymás mellé.
Így került segédszolgálatosként a Kőszeg környéki Borókás őrsre, három ló mellé. És a lovak maguk közé fogadták. Mert Sátán, Apuka és Zsebrák szintúgy nem tudott se írni, se olvasni, csak beszélni beszéltek többet, mint ez a kuka lovász, s lónyelven fújva-horkantva megtárgyalták egymás közt, hogy elnézőek lesznek vele, és ehhez tartották magukat.
Nem úgy, mint az emberek.
Minden zsoldfizetéskor visszatérő hecc volt, hogy unatkozó katonatársai ráparancsoltak:
- Aláírni a listát, különben nincs guba!
Ha megkérdezték tőle:
Az őrsparancsnok, Márton alhadnagy, először megtiltotta, hogy Mujkónak csúfolják, de látnia kellett, hogy a lovász örül a nevének, sőt másra már nem is hallgat. Fejcsóválva belenyugodott. A piszkálódást azonban nem tűrte.
- Ne macerálják, hé! Őt is anya szülte.
Ha zsoldfizetéskor toppant oda Márton, a kakecoló szolgálatvezetőt, Timó őrmestert félretolva - aki az ELSZÁMOLÁS TÁRGYÁT KÉPEZŐ listáért reszketett - maga írta alá Mujkó helyett, és a lovász zsebébe gyömte a pénzt.
- Nesze, fiam, vigyázz rá. És nehogy csukorra költsd! Azt kapsz Márja nénitől, eriggy, kérj tőle.
Mujkó élt-halt az édességért, csukor, nyökögte ugyanolyan széthúzott szájú, bizonytalan vigyorral, mint amivel a nevét fogadta. Csukor! Semmi más gyönyörűségét nem ismerte az életnek.
Borókás jelentéktelen hely volt, egy őrs a sok közül. A vaskapu mellett, fából ácsolt magasfigyelőn őrszem, hogy az odakint járőrözök rakétáinak riasztását azonnal észrevegyük. Az udvar egyik oldalán a legénység hálóterme, az iroda és hátul az istálló, a másik oldal lapos épületszárnyában raktárak, konyha az ebédlővel és az őrparancsnok lakása.
Mint egyik zubbonygomb a másikra, úgy hasonlítottak egymásra az őrsök végig a határ mentén, ahol országok gombolódnak össze. Azért mindegyiknek volt valami jellegzetessége: egy okos őrkutya, egy híresen jó szakács vagy egy hírhedten pokróc modorú tiszthelyettes. Borókás különlegességét nem a lógombóc értelmű Mujkó jelentette, nem is a "tinónak" becézett Timó szolgálatvezetőnk, aki a Hangya hálózatnál volt boltos, mielőtt továbbszolgálóként a hadügyi pályára lépett - hanem az őrsparancsnok felesége, Márja néni.
A Mária név hangzott a házaspár szájából Márjának, olyan öblögetős-nyíltan ejtették a szót. Márton rendőr őrmester volt a szülőfalujában, és az egyházi iskolák államosítása idején, egy vasárnapi nagymise után a levegőbe pukkantott riasztólövésekkel kellett szétoszlatnia a felheccelt híveket. A megugrasztott gazdalegények bosszúból még a déli levesnóta előtt meglesték a ház udvarára kilépő Márját, a földre verték, megrugdosták - csak az ebédjét váró és a jajongásra kirohanó Márton elől iszkoltak el. Az asszony viselős volt, és mire az ura becipelte a konyhába, már türemkedett ki belőle a halott gyerek. Addigra odaviharzott az égő fülű kis káplán is, hogy ő ezt nem akarta, csupán a kötelességét teljesítette, Mindszenty apostoli levelét fel kellett olvasnia a templomban, mert neki is megvan a maga felsőbbsége, ezt igazán megérthetik, de mindenért vállalja a felelősséget! - csukják le! feszítsék meg! bánja is ő... Amíg a kapkodó Márton a megyei kapitányságra telefonozott és bába után kajtatott, a papocska bűnbánó buzgóságában feladta az asszonynak az utolsó kenetet. Alig bírták kituszkolni a házból. Mártonéknak ezek után nem volt maradásuk odahaza. A férfi a határőrséghez kérte át magát, és alhadnagyként a nyugati határra vezényelték.
Márja az Alföld csöndje és tágas szemhatára után nem tudott megszokni az Alpok tövében, ahol esténként közelre nyomulnak a fekete hegyek, és a gőgös fenyők minden széljárásra zizegve-zúgva orgonálnak. Sose mozdult el otthona közeléből. Az őrs udvarára se merészkedett föl, csak ott az alsó fertályban, az istálló és hátul a veteményeskert környékén láttuk. És mert a "parancsnoki lakás" egy nőtlen tisztnek való egyetlen szobácska volt, főzni se lehetett (nem is lett volna miből), ebédet a szakácsunk vitt neki. Mivel töltötte a napját? Motozott a cseppnyi szobában, meg parasztasszonyos bő szoknyában és kályhacsőszerű csizmájában a konyhakertben topogott. Gyereke többé nem születhetett, ezért néhány évi esztelen reménykedés után magának való, túl csöndes asszonyság lett. Beszélgetni nem lehetett vele, de kérni bármit kérhettünk. Hátraszökdöstünk hozzá, hogy a ruhaszakadásokat szakszerűen varrja meg, adjon kenőcsöt a fagyásokra, és a szemtelenebbje néha kölcsönt is kunyerált Márjától. Fekete kendős fejével, kalácstészta arcával jeszkén bólogatott, ha valamiért hozzá fordultunk, mindig mögénk nézett, nem ránk, és a keze szinte tőle függetlenül mozdult, hogy máris megtegye, amire kértük.
Márton hagyta, hadd anyáskodjon velünk. Nem bánta, hogy az asszony evvel igyekszik kitölteni az életét. Az alhadnagynak úgyis mindig az irodában kellett kuksolni, tekerni a verklis telefont, hallózni berekedésig, amíg szót ért Sopronnal, közben járőröket indít útnak, a beérkezők jelentését hallgatja, lőszert és élelmet igényel, jegyzőkönyvet pötyögtet egy ujjal a zakatoló írógépen, éjjel határellenőrzésre indul, hajnalban ébresztőt vezényel - ilyen a csöndes hétköznap. Ha azonban vörös rakéta robban bele az éjszakai égbolt csillagrejtelmű közönyébe, a riasztásra rohanni kezd az egész őrs, a kicsapódó ajtók az udvarra lendülnek, fegyverzávárzatok csattognak, suhognak a sebtiben begombolt köpenyek, és az iroda ablaka alatt a felnyergelt lovak egymást tüzelik ideges dobogásukkal. Márton a tetthelyre vágtatott, mi, kiskatonák meg pucoltunk utána a terepet átkaroló csatárláncban, ahogy azt begyakoroltuk. Az idő tájt elég mozgalmas volt az osztrák határ.
Mujkó és Márja asszony kirítt közülünk. A katonásdi rájuk nem vonatkozott, a riadók felbolydulásából is kimaradtak. Kapálgattak a veteményesben, gyomláltak, öntöztek. A kurta lábú, busa fejű lovász serényen bukdácsolt az asszony nyomában, néha a kapára támaszkodva pihentek, Márja beszélt a fiúhoz, az meg idomtalan kobakjával bicegetett. Ugyan mit magyarázhatott neki, amit az a szerencsétlen megértett...?
Amikor Timó őrmestert ötvenkettőben tanfolyamra vezényelték, fellélegeztünk, de alig fújtuk ki magunkat, Timó már vissza is érkezett. És megakadt torkunkon a falat. Mert hadnagy lett belőle. Politikai tiszt. Hímzett vörös csillaggal a kamgarnzubbony ujján! És lábán sevrócsizma harmonikázott.
Márton alhadnagy - aki azért őrsparancsnok maradt, bár politikai tisztje magasabb rangú lett nála - csak nyelt egyet, és négyszemközt mindnyájunkat megfenyegetett, hogy valagba rúgja azt, aki ezután is "tinózni" meri Timót. Jobb a békesség, ne hozzuk még nehezebb helyzetbe. Ugye, megértjük?
Timó peckesen járt-kelt, mintha ő kakálta volna az Alpokat. Vége az anarchiának, bökte oda foghegyről, a határvadász elődöktől örökölt bratyizásnak és lezserségnek. Öntudat és fegyelem, ez jellemzi az új típusú katonát. Majd megtanuljuk!
Minden reggel sajtófoglalkozást tartott. Hiába kecmegölt valaki egész éjjel hegynek föl, hegynek le, vagy didergett egy magasfigyelő hegyiben, meg kellett hallgatnia a (kétnapos késéssel érkező) újság cikkeit. Én még csak eltrafikáltam vele MacArthurról és a koreai háborúról, de a csikorogva ásítozó fiúk többségének külpolitikai tájékozottsága a snapszli szintjén mozgott, és a makk alsó, makk felső analógiájára nemigen értették, hogy az az amerikai "makk király" adu vagy sem. Korea helyett Kolerát mondtak, és azt valahol Moszkva szomszédságában képzelték el az Óperenciás-tengeren is túl.
Igazából aztán a lovak miatt verte ki a tüzet Timó. Az őrsparancsnok lova Apuka volt, egy fekete farkú és sörényű, vörösbarna ló. Sátánt, a hóka herélt csődört Márton jobbkeze, a legügyesebb nyomkövető: Firon tizedes lovagolta. Ha valami történt a határon, ők ketten irányítottak minket. A politikai tisztnek Zsebrák maradt, a fehér csüdű kanca, akit kapcás-nak neveztünk. Hát ez nehezményezte, hogy ez a kigúnyolt ló legyen az övé. Igaz, Zsebrák kicsit csámpázott, és hegymenetben köhögött. Viszont fát lehetett vágni a hátán. Mikor Firon vigyorogva átengedte Sátánt, az a selyma pára, nyergében Timóval, úgy nekioldalazott a házfalnak, hogy a sevrócsizma száráról lejött a glazúr.
Persze hogy Mujkó lett a hibás! Az ő keze alatt vadulnak el ezek a dögök. Nem törődik velük. Nem vakarja, nem járatja eleget. Mert mindig Márja után kuncsorog, és elhanyagolja a dolgát!
Márton tudta, hogy ellene megy ki a dolog.
Dehogyis akarta Mujkó! Meghúzta magát az istállóban, hogy a három ló is csak az alomszalma zizegéséből tudta, hol bujkál.
Márja asszony is még kevesebbet mutatkozott. Mert Timónak tulajdonképpen a parancsnoki lakásra fájt a foga, Mártonékat azonban nem túrhatta ki; meg kellett elégednie az őrsiroda vaságyával, ha véletlenül nyugalom volt, azon hortyogott, az éjszakai ügyeletes bosszúságára.
Politikai brosúrákat osztott szét közöttünk, és beszámoltatott belőlük. Nyitott borítékban kellett átadni a leveleinket, hogy ellenőrizze, nem írunk-e meg valami nagy-nagy titkot. Kimenőre pedig csak azt engedte be Kőszegre, aki elég "fejlett" ahhoz, hogy ne hozzon szégyent a zöld váll-lapra.
De mindezt kevésnek találta az "új típusú katona" megformálásához. Az öntudat és fegyelem igazi vizsgája az MHK! - ezt találta ki.
A MUNKÁRA, HARCRA KÉSZ mozgalom a civil fiatalok sportversenyének indult, kispuskás lövészettel egybekötve. Timó egy napon jelvényekkel és kartonigazolványokkal tért meg Sopronból, és lázasan szervezni kezdte az MHK-próbákat. Időre kellett futni, előírt magasságot ugrani, megszabott köregységet célba lőni.
Nem volt kegyelem. Ha néhány ágya felé támolygó, szolgálatát épp hogy letevő határőrt látott, már hajtotta is ki a próbapályára, az őrs melletti szántóföldre. Még Márton is lihegve trappolta végig a száz métert, és széttaposott csizmájával a kifeszített kötélbe keverődzve bukott hasra a magasugrásnál. Velünk együtt morgott, hogy hiszen loholunk mi eleget a határon, minek ez a cirkusz?
- Inkább pihenni kéne a fiúknak, hadnagy elvtárs - vett védelmébe minket.
- Az emháká politikai akció, alhadnagy elvtárs! - pirított rá Timó. - Csak arany fokozatot hoztam - csörgette zsebében a pléh medáliákat -, politikai munkában nincs megalkuvás. Mindenki addig gyakorol, amíg eléri a kötelező szintet. Százszázalékos eredményt akarok a kerületnek jelenteni!
Mujkón bukott meg a terve. Aki, ha nagyon lökdöstük, csoszogott előre néhány métert a futópályán, és behúzott nyakkal torpant meg. A magasugrásnál nem is értette, hogy mit akarnak tőle, kurta lábával megpróbálta átlépni a kötelet. És úgy lőtt, hogy grimaszba torzult arccal behunyta mindkét szemét; ijedten rebbentünk el mellőle.
- Mit akarunk egy segédszolgálatostól, hadnagy elvtárs? - keseredett neki Márton. - Meg gügye is, mindnyájan tudjuk.
- Alhadnagy elvtárs - nyomta meg a szót Timó -, már megint a maga védencével van baj. Rég meg kellett volna szabadulni tőle!
- Küldjem a kerület nyakára? A városban mit kezdenek vele? Itt meg a lovak mellett jól megvan. Igaz, fiam? - lapogatta meg a lovász hátát, ott, az őszi tarlón hevenyészve kijelölt próbapályán.
Mujkó szétvetett lábbal állt, karja esetlenül lelógott a térdéig, de répafejét ide-oda forgatta a két tiszt között, és a szemében mintha parázslani kezdett volna valami. Timó semmit se vett észre, piros foltos arccal rikácsolta.
- Én pedig nem hagyom lejáratni az őrsöt, alhadnagy elvtárs! Itt nem lesznek csicskások, háziszolgák. Annak az időnek vége! A határőrség frontszolgálat, nem dédelgetünk félnótásokat, és addig nem nyugszom, amíg...!
Márton legyintett, és otthagyott minket. Ahogy öles léptekkel távolodott, meg-megrángó hátán láttuk visszafojtott dühét: mintha őrlő malomkerekek jártak volna a zubbonya alatt.
Hetes esőkkel csapott ránk az október, soha ki nem száradó csizmák és köpenyek áporodott bűze terjengett az őrsön. A november aztán alattomos-hidegen kúszott le a hegyek közül, kopogósra fagyott a talaj, a bokrok pedig mintha fémből lettek volna, úgy zengtek, ha járőrözés közben áttörtettünk közöttük.
Az év vége szigorú szolgálatot jelentett. Amíg más ünnepelt, mi fokozottan őrködtünk. Az Alpok felől fekete terhű felhők buktak át a hegyeken, és megállás nélkül ömlött a hó. Feszülő inakkal lábaltunk benne, lucskosra izzadtuk magunkat, a téli kapcákba bugyolált lábfejünk mégis kővé dermedve kopogott a csizmában.
Hogy karácsony délutánja van? Nem volt szabad beszélni róla.
Úgy látszik, Márja asszony készíteni akart maguknak valami szerény vacsorát, és későn kapott észbe, hogy egy s más hiányzik hozzá. Kit szalaszthatna el a falusi boltba? Legfeljebb a lovászt. Mujkó hetek óta nem mozdult el az istállóból, most készségesen lappogott át az őrsparancsnok lakásához. De csak Márton lépett ki hozzá, pénzt és vásárolnivalókról cédulát nyomott a markába.
A boltosnét, egy vaskos lábú, tokás özvegyet, valamikor Timó látogatta - amióta azonban az őrmesterből tiszt lett, messzire elkerülte a bolt táját. A kuka betoppanását szemérmes üzenetként fogta fel a magányos asszony. Noha már becsukta a boltot, beinvitálta Mujkót a konyhába, pálinkát töltött neki, reszelős ujjaival megcirógatta az arcát. Feldíszített fenyőfa ágaskodott az asztalon, a megbabonázottan bámuló lovász kedvéért gyertyácskát gyújtott rajta, és elénekelte a Mennyből az angyalt.
Milyen régi emlék lobbant fel a fiúban? Vagy talán sose látott ilyet, azért bámult rá erre a csodára? Ki tudja...
Hazaérve, Timóba botlott bele. Mintha egy marharépa üdvözülten lebegne a föld felett, olyan volt a lovász - és összeszorított markában szaloncukrot szorongatott.
Márton fejéből kifutott a vér.
- Csak a boltba küldte be az asszony... vagyis én. - Megtört szemmel meredt Mujkóra. - Mit csináltál már megint, te szerencsétlen?
A gnóm ragyogva emelete fel az öklét.
- Csukor - motyogta. - Sok csukor. Szeret! - Márton elkeseredve kapott a grabancához.
- Bűzlik a pálinkától - jelentette ki Timó elégedetten. - Ezt most nem ússzák meg a védencével, alhadnagy elvtárs!
- Ez politikai ügy! Igenis! Majd én megmutatom! - visította Timó. - És maguk küldték a boltosnéhoz, mert tudták, hogy valamikor én... Engem akartak lejáratni vele! Provokáltak! Jelenteni fogom!
- Jelentse - csapott Márton a telefonra. - Maga itt az úristen. Én meg egy jámbor barom vagyok, aki a leheletével melengeti az ilyen - ilyen kisjézust.
Elkeseredve Mujkóra akart bökni, de a lovász a veszekedés alatt kisomfordált az irodából.
Az egyik járőrbe induló társunk fegyvere eltűnt a folyosói puskaállványról. Kisvártatva pedig az ügyeletes hókoloncos csizmában rohant jelenteni, hogy Mujkó bezárkózott az istállóba.
Mindnyájan az épület végéhez futottunk.
- Kinyitni! - dörömbölt ököllel Timó a belülről elreteszelt ajtón. Válaszképpen lövés dördült.
Az épület sarka mögé menekültünk, és jeges értetlenséggel hallgattuk a nyihogó lovak dobogását.
Márton megemberelte magát, odament az istállóhoz. - Ne bolondozz, Mujkó - szólt be rábeszélőn. - Mi van veled, fiam? Nyisd ki, nem lesz baj. Kapsz csukrot Márja nénitől.
A deszkán átcsapó lövés a combján érte. Elzuhant, vörös kásává gyúrva maga körül a havat. Márja átröppent az udvaron, és rávetette magát az urára; akinek eddig a hangját is alig hallottuk, most torkaszakadtából ordítva sírt.
Kivágódott az istálló ajtaja, és Sátán hátára lapulva Mujkó robbant ki közénk. Körbenyargalt az udvaron, de a kapu zárva volt. Hujjogatva ugráltunk eléje, amitől még jobban megvadult a ló. Egy helyben forgott, táncos patája hófelhőt kavart. Firon tizedes már majdnem elkapta lova kötőfékjét, de Mujkó a herélt csődör bordái közé vágta csizmája sarkát, és a ló nyakát átölelve kiugratott a gyűrűből. Végigvágtatott a két épületszárny között, neki a veteményeskert aljában húzódó drótkerítésnek. Sátán megfeszülve lendült fel védencével a magasba, a dróthálóról azonban visszapattant. Az oldalán vergődő ló alól tízen is alig tudtuk kiráncigálni az őrjöngő Mujkót; hihetetlen erő van egy ilyen veszett bolondban.
Így lett Timóból őrsparancsnok.
Mi hárman, szerencsénkre, elkerültünk a keze alól: Mujkót lecsukták, Márton a féllábával üzemi portás lett Sopronban, engem pedig visszavezényeltek a műszakiakhoz, kapkodhattam ki az aknákat a föld alól.
A trágyahordásnak vagyon ideje. A borok lehúzását megkezdjük, hogy tisztulásukat segétsük. Gabonát forgassuk, a vemhes kancákat kicsinyég járassuk. Szép s állandó fagyokkal járó havak esnek, de rossz, általán langy idő leszen, ha Háromkirályok napján a gödrök bűzösek, ha a szél éjszakira változik, s ha a tűzi fazekokra sok szikra települ.
A gazda naplója: Magos István őrvezető 1953. Találtam ezt az öreg kalendáriumot, ebbe minden fontosat feljegyzek. Az aknászok írnoka lettem, mert már kétszer robbantam, igaz, szerencsésen, meg aztán tudják, hogy írogatok. Meghívtak a fiatal írók konferenciájára is. Három napot Pesten leszek!
