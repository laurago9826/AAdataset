Ó szerelmem, te első, első kiszakadásom, első kígyómérgem, te kerítésre akadó haj-zászló, te kéz izzadtsága, te szavak világítása, te kislány, te elforduló csípő, sárga repcevirágszem az agyamban, te kerékpáron számnak ütődő forró nyak és hát, te hullámok közt két kezemben tartott, kapálódzó szív, te éjszakámig nyíló száj és fogsor, piros ajk a virradat füvén, te énekek és hallgatások bodzabokra, ó hívhatatlan és fölidézhetetlen, te nevetés az ünnep ablakában, te előttem hajló erős boka, te gyerek, te a bizalomnak aranybörtöne, elutasítás csonttörővasa, minden nap más festésű bálvány, minden éjszaka vércse-áldozatokat követelő oltár, ó beszakadt szentélyű templom, felhőszakadás, virágszirom-mellű úszósziget, végeszakadatlan nyárfacsörgés az esti dűlőkön, mikor a tehenek szarvasokká vöröslöttek,
ó szerelmem, hol vagy, hol fekszel a letört lábú Krisztus-test mellett zöld mohával beborítva, hol száll a bőröd illata, ruháid meleg íze, hol ugranak cipőid át a havon, át a földrepedéseken, át a fejem fölött? Ó sötétben suttogott árulásom, sötétben megtalált melled, sötétben kinyitott, szégyellt kapud, sötétben fölgyújtott tüzed, elfojtott őrültséged, fehér méz, ami az éveket összekötötte, fehér lábszár, mely szaladt, megfeszült és a karomban maradt, bolondos, szomorú kiscsikóorr az orromon, ó bujkálásaink, átkaink, megfagyott nyelvünk, közös istenünk, közös félelmünk, idegen óráink, csontunk, halálunk, együtt-futásunk az időben, együtt-reszketésünk az ágyadban, kicsi voltál, hullámos, barna, gubancos hajú, szerettem nézni mikor a hajad mosod, mikor másokkal beszélsz, te vad-őszinteség, fékezhetetlen gyönyörkereső, te semmi lemondás, semmi fél-odaadás, semmi fölszini rebbenés, te iszapig megforduló víz, ragaszkodás fekete gyökere,
ó te első érintés, első fölmordulása a mély földüregben alvó vérnek, első zengése, ragadozó tombolása fülemben, te első száj hava-tüze a szivemen, első nyelv deres, villámló fogaim közt, első elfelejtése, első ellensége anyámnak, ó első álmatlanság, virrasztás, halál-képzelés, első düh, bosszú-csikorgás, kihegyezve minden érzék, kihegyezve minden álom, kihegyezve minden fájdalom: csak ki kellett volna bírni, csak bele kellett volna halni; ma is állnál este a kapu előtt, ma is ugranál velem a hóesésbokorba, ma is Fehér Virág és Fekete Gyökér, ma is istene, földje, felhője, zenéje, bőre egymásnak, ma is te az első, ma is te, a fölénekelhetetlen, kinyithatatlan,
ó zöld homok, amibe egymásután nyomódott csupasz talpunk, kút vizén, a mélységben nézett iker-arcunk, ó ma is ott kapaszkodnánk a dombon virágzó vadmeggyfába, az eltakaró sátorba, a méhekkel zúgóba, ó ma is ott a fehér szirmok verésében, ma is ott a szerelmi árnyékban, lent a mocsár, a nádas, a sötétség, az elpusztulás, szétszakadása húsnak és csontnak, ma is tudom: választás volt, utolsó lázadás volt, utolsó kísérlete a meggyfává válásnak: kisemmiző, száműző tavasz, leégett töltésoldal pernyéje, bűze a szánkon, kórókat nevelő homoksíkság, ahol nincs leveles ág, nincs elevenítő paradicsomi szó: csak mentünk deszka-lábbal, ó szerelmem, ó első teremtőm, első megnyúzóm, bőröm és vérem, buktunk ki a lehajtó ágak szoknyája alól, fegyverek után kapkodva, gyilkos arccal, árulók, őrültek, sírva, fenyegetőzve.
Nagy, sárga nap: csúszik a távoli, görbe akácfák kardjába. Eleven, sárga tányér a párás, szürke ég alján. Az egység ünnepe. Lobogásunk ugyanaz, mint a szöcskéké, sárgarigóké és a sárga napé. Lobogásunk, fölfoghatatlan lobogásunk! Nézem a napot. Beszívom a zöldesős föld gőzét. Dicsőség, véres áldozati állat az akáckardokon!
Kormos István halálára
"Kötelességem figyelni a szóra. Bánnom a szóval: odaadás és felelősség. Hiszem azt is, elvezet a pecsétek mögé, ahol éppen ránk várnak a titkok. Vezet ahhoz, ami még nem létezik a világban. Vezet a szakadékok mentén, szüntelen a halál ajkain." (Nagy László)
Ó istenem, azt álmodtam: kicsik vagyunk és cirok-ökrökkel, cirok-szekérrel, cirok-ostorral játszunk az egresbokrok alján. De tudtam: nem vagyunk már kicsik, és szív-fojtogatóan fájt az éden elvesztése. És álmodtam, hogy már nem vagy ott a kertben.
Pászmázott az eső. A nagy fénycső kötélvastagra nagyított minden esőszálat. És ott álltatok a másik költővel, az asszonnyal: arcod zöld-ragyogó sziklaoldal, és fogaid szálfái nevettek az idő víz-zuhatagába. És botodat fölemelted, fordított Mózes: az ég forrásai kiapadtak.
Utolsó kézfogásod: gyökér. Belenőtt a kezembe: versek, gyökerek, békalencsés tavak, nyerítő, kapáló mének. Ott állunk az eső után. Állunk önmagunk után, teutánad! Utolsó kézfogásod: hosszú út, hosszú út, lekanyarodik a dombról, fölkígyózik a templomig, hol minden harang szól, minden száj dicséri a napot, ki a mindenség ingeiben jő.
Míg hajnalban hazafelé gyalogoltam a hegyen át: ettem az emberarcú köveket, ettem a holtan is álló fákat, ettem a fullasztó, rothadt felhőket, ettem Magyarországot, ettem István király törvényeit, és te feküdtél a hegy alatt és könyvből olvastad István király törvényeit és a húsodból tépted Magyarország törvényeit és a vér meg a csont törvényeit: fekve, fuldokolva, satuba-tett szívvel, mint a terhét utáló föld szülted, mint ugráló fababákat szülted István király törvényeinek könnyeit.
A fiad táncolt, egész éjjel az éjjel táncolt. Széles válla szélesebb, mint a te széles vállad. A sötétség derekát fogva, szorongatva, rángatva táncolt: bölény a magas fűben, sas a letépett fejű, vérét fröcskölő fácánnal. Az az apja-mosolyú fiú, az az anyja-viaszságú fiú. A fekete lányok: az éjszaka körülötte, a szerelem szájcsücskei, rügyező csöcsbimbói körülötte. Kidöntött pohár volt az éjszaka körülötte! A zene: marokszám torkába gyömködött üvegtörmelék!
Még meleg volt, susogjátok, rémülitek, szájjal-takargatjátok. Még meleg volt viasz-sejtjében a Darázskirály. Még meleg volt! káromkodom én, még ő volt, még a mienk volt tegnap reggel, tegnap éjszaka, még zümmögött, dongott tegnap este, még fenyegetett: lánydarazsakat szúr fulánkjára. Még lüktettek-vergődtek körbe-körbe a darázskirálynők. Te isten a sárban: te tapostad el, te ütötted le a mámor mákgubójáról délibábarcát, vastag, sárga virágpor-koronáját.
Néztem: jössz-mész a társ-emberek között, fölremegő bőgők, népdalok között. Élet volt: fiatalok pörgése, test a testért. Mellek és lihegések fészke: benne ültél, álltál, utaztál: a jövődben, a csúcson, a mélységben, zuhanásban. Úgy kifeszítetted a mellkasod: sóvárgásaidat láttam, sugallataidat láttam. A tartás parancsát, virágzó fáját. Egy nép-látomás: egy lélegzet. Egy sors-féltés: egy ziháló hang. Jártak föl-le benned az ütemek: kéményben füst és szikra. Odaálltál a világ elé, már mióta odaálltál! Hogy a retteneteket eltakarjad. A reményeket föltartsd a hegyek oltárának tetejére.
Nem aludtam, nem hagytál: nem aludtam. Nagy repedéseket rugtál a falon, beléptél: nem aludtam. Beléptél: gyertya-ezerré lobbantál: nem aludtam. Tudtam: mindent fölgyújtasz, nagy erkölcsgyújtogató; mindent elégetsz körülöttem, sercegve égnek a fogadkozásaim, gyerek-multam: limlomjaim. Leég életem új, külön titok-sátra. S te még mindig ott ülsz "mennydörgő napfényruhában" a tűzvészben, gótikusan fölcsapó lángok közt. "Az én betűim úgy világítanak", mondod, "mint a benzinnel lelocsolt tejút csontváza."
Itt fekszel a szívemen, ezüsthalott. Cseng, ha megmozdulok, ez az országos ezüsthalott. Cseng, ha a szél megborzolja ezüst-történelmét, ezüst-vármegyéit, ezüst-hóhérait. Minden sejtje ezüstből, minden vércsöppje ezüstből, minden katedrálisa ezüstből. Életében fájt a térde-bokája: ezüst lábat kapott; ezüst-agyat, ezüst igazság-serpenyőket. Mert mér az ezüsthalott: beleteszi a tálakba teliholdnál a szerződéses gyilkosokat, magasfeszültségű vezetékbe kapaszkodó barátokat. Lebeg mellem fölött az ezüst-mérlegmadár.
László, nézd a mi nemzedékünk, nézd fejükön a falujukkal, asszony-árnyaikkal, országhatárokkal a rögbe-öltözötteket: a hosszú, tökig villám-lehasított férfiágyék-sort! Nézd a felhők üvegtűz-burkából: ágaskodásainkat, nézd csődör-magadat. Mint szél átsivítunk somfa-ráncaidon, tenyereden, énekeiden. Az eső: vád. Kopogunk szemhéjadon, horpasz-síkságaidon, kobalt-nyelveden. Kopogunk: verjük a húsodat, jézusmáriás templomkapu-ajkaidat. Robbanj ki, tüskés szív, rózsa-veszedelem.
Abban a titkos történetben sinek között, talpfákon kopog a lábom. Jobb szárnyamnál töredezett, haldokló fenyők, homokdombok; bal szárnyamnál akácosok, síkság. Minden kiégett, érzem a hirtelen lepörzsölődött fű és gaz szagát.
Tessék: legotthonosabb tűzképem.
Az égbolt-tükörben megnézem magam: sovány gyerek-lény, lenyúzott térddel, tüzelő réz-arccal. Micsoda sivatagi anyaföld! S már nem tudom, mióta húzom ott a szárnyam a vasúti köveken. A nap mindent elpusztított, szétgörgetett mellőlem.
Levetett glóriám csattogtatva énekelem himnuszaimat. Titokzatos a homoknyelv, az olajfoltos por. S ott vonszolódni tovább, verejtékezni és szomjan dögleni, - ez az én titkos történetem: egy láng-őrült nyárba lezuhant angyalé.
én elfoszlok nyelvtelen, reménytelen.
L. M.-nek
Semmiből semmibe, és ezt már útközben is érezzük, már fiatalon, és írás, szenvedés, szerelem közben is ütőéren ragad eredet-nélküliségünk és cél-nélküliségünk jég-marka. Minél nyitottabb, kerekebb a szemünk, annál mélyebbről érezzük az idő sürgető tapogatását, a dobáló kétségbeesést: ez az egész itt valami más, nem út, nem lehetőség, nem nagyság, nem kudarc vagy megvilágosodás, mégcsak nem is semmi, mert mozgás, örökös: semmiből semmibe.
Gyöngyöt vetnek ágaim alatt a lányok.
Hogy mondjam el az életem éppen most, amikor csalódásom olyan nagy a nyelvben, irodalomban s főként önmagamban? Tegnapelőtt éjjel a haraszti kertünk mögött csörgő kukoricással álmodtam, s szerettem volna, legalább magamnak, leírni, fölidézni, milyen volt az a lejtő és az a kukoricás, aminek közepe táján egy öreg, meszes kérgű diófa levelezett-korhadozott. De minden szó, minden mondat, minden jelző és ige pontosan, idegenül olyan általános lett, hogy semmi se jelent meg, még a magam számára se, abból a kukoricásból, diófából.
Pedig abból sarjad most ki minden: meg tudom-e találni, ki tudom-e mondani gyerekkori nyaraimnak a bennem élő, kézzelfogható dolgait? Hosszú ideje kísért már ez a nyár, s nemcsak a nyár: a kert, az anyám, a gyerekkori barátaim, szerelmeim is. Hol fölvillannak, s hallom is a hangjukat, látom mozdulataikat, szemüket, hol süket, néma minden; az elveszített gyerekkor távoli marad, nem szólal meg, s nem szólaltat meg engem sem.
Hogy mondjam el így az életem? Mikor csak az vagyok: a haraszti dombok, erdők, bíbicek, homokviharok, mocsarak. A hallgatás és szomorúság, ami annyit gyötört azon az alföldi sivatagos tájon. Csak az vagyok, s minden más csak hozzátevés, csak kíváncsiság, csak kényszer, hogy a világban megmaradjak a huszadik századi civilizáció akarata-kedve szerint.
Ha nem tudom elmondani haraszti házunkat, a becsurgó tetejű konyhát, a rossz szőlőket, sárgabarackfákat az udvaron, gömbakácokat az utcán, a sima, söprés után szabályosan rajzolódó járdát a ház előtt. S legelőször is anyámat, aki már öreg volt, ráncos és megfáradt, amikor én a tudatommal is megismertem. Ha az ő szeretetét és mindennapos szenvedését nem tudom a számra venni, mi marad az én életem történetéből, bánatából, csodájából? S rajta kívül még a nálam tíz, hat évvel idősebb bátyáimat s szőke, nagyon szép, sokat beteg nővéremet? Mind el kellene mondanom őket, hogy magamat megmutathassam abban a haraszti világban 1927, 1939 és 1944-45 táján. Másként nem beszélhetnék nagy ellenfelemről, apámról sem, a nyersről, értetlenről, erőszakosról és mégis gyerek-, ember- és állat- meg virágszeretőről, ő talán teljes ember volt, szerelemnek, harcnak, munkának, félelemnek és életgyönyörködésnek mindent megadó. Pogány, aki nem hitt semmilyen magasabb rendűben, csak a megfoghatóban. Mindig azt mondta anyámnak: "Ne hidd te egy szavát se a papnak. Amit megehetsz, megihatsz, az a tied." S ő aztán szeretett enni-inni, kapálni, fát hasogatni, disznót nevelni, vakargatni a hídlásban - maga eszkábálta össze - a hízó hátát.
Hogy tudnám elmondani, anyám mennyire más volt? Igazában érzéketlen hozzá képest. Apám sokat énekelt, anyámat csak a templomban hallottam a Boldogasszony anyánkat meg a többi egyházi éneket zengedezni. A virágokat is inkább csak elnézte, nem tudott úgy remegni értük, lesni, hogy bújnak ki a homokból, mint apám. Hideg volt? Talán csak nagyon boldogtalan, és szó szerint vette a vallást, Kempis könyvét Krisztus követéséről, melyben én is borzadtan és megvilágosodva olvastam később, hogy: "De neglectu omnis creaturae, ut creator possit inveniri", vagyis: megvetette a világot, még a növényeket se akarta annyira szeretni, mint az istent. Apámat ezzel tette boldogtalanná: nem tudott a mindennapi gyönyörűségeknek és dolgoknak örülni. Üdvösségre, tisztaságra, tökéletességre vágyott Dunaharasztin, egy négygyerekes családban. A maga szegény napszámos, gyári lány múltjával egy devecseri, vad parasztfiú, később már vasúti váltókezelő feleségeként, akinek nagyon be kellett osztania a havi nyugdíjat. Mert apámat elég hamar nyugdíjazták egy vonatütközést követő idegösszeroppanás miatt.
Amikből megint csak az ő figyelmessége és szerelmes szeretete húzott partra. Mert fájdalmas, véres, kivédhetetlen szerelemmel szerette mind a négy gyerekét - apám mindig majomszeretettel vádolta -, de legfőképpen talán a legkisebbet, engem. Az ártatlan állat-anya, az erdőn élő tiszta, zavartalan ösztönű, indulatú szülő testimádata tüzelt benne irántunk. Mindig éreztem: ha bármelyikünk meghalna, nem élne tovább. Szerencséje volt-e, hogy ő halt meg mielőttünk, s mi gyászoltuk, s nem ő minket? Ezt nemcsak föltételezésként mondom: mikor negyvennégyben, karácsony előtt a leventékkel bevonultam, egyszerűen nem tudott elengedni az ajtóban, könnye egybefolyt teljesen tagolatlan könyörgésével, jajgatásával, hogy ne menjek el, mert sose fogok többé visszatérni. Úgy tépett el tőle az apám, bár maga is könnyeit nyeldekelve, ekkora kétségbeesett ragaszkodás láttán. Estére otthon voltam, mert haraszti barátaimmal kitaláltuk, hogy szökhetünk meg a nyilasok és tisztek elől.
Akkor aztán örült. És hogy énekeltük a karácsonyi énekeket abban a szobában, ami alá néhány nappal korábban bevágott egy kisebb repülőbomba. Dunaharasztiról be kellett menekülnünk Pestre, s csak januárban gyalogoltunk vissza, minden holminkat egy kis festékeskocsin húzva magunk után, az elhagyatott községbe. Házunkról még az ajtókat, ablakokat is elvitték.
Volt egy csomó barátom: Végh Vili, Bodrogi Gyuszi, Kaltenecker Jóska, Szobkó Zoli, Fehér Feri és mások, akikkel együtt kóboroltunk, játszottunk, veszekedtünk-verekedtünk. Mert sokat ütöttük egymást, birkózva és vörös aggyal, mintha gyilkolnánk a másikat. Velük csináltam halálfejet dinnyehéjból; ott égett a léckerítésünkön este, mi a bokorból lestük az ijedt lányokat, akik a gyufaszálból rakott fogak mögött libegő lángtól megrémülve, sikoltottak és menekültek a sötét, bársonyos homokú mellékutcán haza. Volt velünk szemben, az utca másik oldalán egy füves árok is, annak a partján sokat üldögéltünk és meséltünk egymásnak a vágyainkról, kisded álmainkról. Oda ült egyszer közénk a kis bogárszemű, piros, kerek arcú D. Rózsika is. Ő lett aztán gyerekkori szerelmem. Kiválasztottam magamnak, ábrándoztam róla, s boldog voltam, ha bemehettem az udvarukra játszani. Azok nagy napok voltak, mert nem mindig engedtek be: apja postástiszt volt, az én apám csak vasúti altiszt. Undorítóan érvényesültek akkor a rangok közti határok. Végh Vilivel, akinek szintén altiszt volt az apja, mi afféle utcagyerekeknek számítottunk, s számtalanszor vérig sértettek minket azzal, hogy nem eresztettek be, vagy később, mikor már boldogan hintáztunk, játszottunk, kizavartak valamelyik úribb család udvarából.
Ugyanígy fájt szegény anyámnak, mikor az utcánkban levő kis fűszeres nem Tornai néninek vagy Tornainé asszonynak, hanem csak durván így szólította: "Maga még mindig nem fizette meg az adósságát." Ez a csupasz maga, s azon a hangon, ami nekem is nyersen, sértően hangzott, amikor ott álltam anyám mellett a pultnál, sokszor megríkatta otthon. "De miért - kérdezte ilyenkor tőlem -, mennyivel különb ő nálunk? Csak azért, avval, mert nekünk nincs elég pénzünk, neki meg van?"
Pedig azért nálunk mindig volt ennivaló, igaz, szegényes, egyszerű, de jól tudtunk lakni bablevessel, mákos tésztával, krumplis pogácsával, s amit különösen szerettem: cicegével.
S most a legnehezebb pillanatot kellene ideidéznem. Sokszor elgondoltam már, hogy tudnám elmondani, de nem lehet. A paradicsom végét, a kiűzetést nem tudom. Az eperfától nem messze, a disznóól és nyári konyha között építettünk kisházat a játszótársaimmal. Rettenetes gyönyörű napsütés volt. Gyufaskatulyával vetettünk vályogot a házhoz. Betyár ott heverészett a nyári konyha árnyékában, csak piros nyelve látszott ki nagy gubancából. Végtelen volt még azokban a pillanatokban a gyerekkor. Nem is tudom már magamat odaképzelni: más voltam akkor, másnak kellett lennem. Előtte voltam még mindennek.
Nem vettem észre, egyikünk se vette észre a kiűzetés angyalát a lángpallossal. De egyszerre csak ott volt. S mivel az angyalok sose ismerhetők föl, csak a versekben, festményeken: a nővérem, Rózsi volt az, aki nagy nevetve odakiáltotta a kapuból: "Beírattalak az iskolába!" Nem tudtam, mi az az iskola, nem tudtam, mi az a beíratás, de a szívem, az ösztöneim tudtak valamit pontosan, sok ezer éves tudásuk volt már róla, mi az, amikor a kis emberkét beíratják iskolába. Irtózatos, kétségbeesett sírásban törtem ki. A kis vályogok kiestek a kezemből, a sárral összefolytak a könnyeim. Anyám rohant ki a konyhából: azt hitte, valamilyen nagy baj ért, beleléptem a szögbe, vagy darázsra tapostam mezítláb.
Iskoláskorommal elkezdődött a félelem, a betöretés, az elnyomottság érzésének kora. Minden, amit nem ismertem addig. Évtizedekig tartott, és még talán ma is tart.
Mert első tanítóm, Boltos Péter, nagyszerű ember volt, szeretett minket, én is szerettem. Fölolvasta nekünk az Egri csillagokat, azóta is csak az ő hangján hallom Dobó hősiességét, a török ágyúk bömbölését, a leomló várfalak robaját, a kirohanó vitézek huj-huj-hajráját. De tőle hallottam először a félelmetes bibliai fenyegetést is, ahogy ment végig a padsorok között: "Mert akkor lészen sírás-rívás és fogaknak csikorgatása!" Azoknak mondta ezt, akik nem tudják másnapra a leckét, nem írják meg a házi föladatot. S én bizony gyakran tartoztam ezek közé. Nem szerettem, nem tudtam igazán tanulni. "A csavargás ennek a mindene!" - mondogatta dühösen apám, mikor a rossz bizonyítványokat meglátta.
Az volt. A csavargás, kódorgás volt mindenem. Akkor is, az elemi és a polgári évei alatt is. Egy ilyen csavargásért, amikor reggel elmentem a határba, és csak sötétedéskor futottam haza, kaptam életem egyetlen, de borzasztó pofonját apámtól. Olyan nagy ütés volt, hogy végigterültem tőle a kavicsos lugasban. Máskor sose vertek a szüleim. Magam se tudom biztosan, miért: a nővérem, Rózsi, Gyula és Pista bátyám sok verést kaptak. Engem vagy megvédett az anyám, vagy sikerült megfékeznem apám hirtelen haragját. A testvéreimmel nem ismert irgalmat. Már ahogy - szörnyű gúnyos tudott lenni, fullánkos volt a nyelve - szólította, nevezte őket. Rózsi csak "a kisasszony" volt, legidősebb bátyám, Pista, "az ifiúr", a kisebbik: "az a kamuki". Növekedve és jobban értve a világot a mi kis ketrecünkben, egyre több kedvet éreztem, hogy közvetítsek apám és a testvéreim háborújában. Nagyon kevés eredménnyel; apámat szinte semmiről sem lehetett meggyőzni. Nem jutottak el, legföljebb csak a fülébe az érveim, okoskodásom. Mégis hogy hatottam rá? Az ösztönei általában jók voltak, megérezte, hogy nem csupa butaság, amit mondok. Ha kellett, vadul szembeszálltam vele. Tetszett neki, hogy nem félek tőle, bár tisztelem, és én vagyok az egyetlen, aki megérti a hajlamait, vágyait. Nagy bánata volt, hogy mama nem mulat, nem danolgat vele legalább vasárnaponként. Ilyenkor aztán nekem kellett volna iddogálnom vele, csak egy pohárral, csak egy nótát elfújni. De én se szerettem inni. Leültem vele, és beszélgettünk, amíg lehetett. Ha sokat ivott, már én is elmenekültem. Egyszer, már a háború után, tíz forintot fizetett, hogy megigyak vele egy liter bort.
A polgáriban éppen úgy nem tanultam, mint az elemiben. Csak egyet szerettem, ezt is tanárom legnagyobb szomorúságára: házi föladataimat versben írtam. Az ilyeneket, mint: "Mikor először Pesten voltam" vagy "A mi házunk", aztán történelmi események, királyok történeteit, hazafias témákat. Osztályfőnököm, mondom, nem volt ettől a módszertől elragadtatva, mindig a prózai elmondásra, leírásra ösztökélt. De velem nem lehetett kiegyezni. Ha nem tetszett neki, hogy megint versben írtam a föladatot, legközelebb újra csak a rigmusaimat tettem ki a tanári asztalra. Nem tudom, a verseimről mi volt a véleménye, de otthon sikerem volt egyik-másikkal. Emlékszem, s talán ez az első "igazibb költeményem", a házunkról faragott fűzfaszöveg egyik strófája különösen sok nevetésre, elismerésre volt alkalom: "A konyha kicsi, de meleg, / szorongunk benne mind, / és becsurog az eső, / ha zuhog odakint."
Az iskola több mint két kilométernyire volt hozzánk, Haraszti ellenkező végén, az alsófaluban, ahol német parasztok laknak. Mivel csak egy pár cipőm volt, télen mindig elfagyott a sarkam a hosszú úton. Akkoriban még tartós, kemény telek voltak, decemberben leesett az első hó, s nem olvadt el március 15-ig. Akkor segítettünk az olvadó hónak, hogy lefolyhasson a házunk előtti dombon: patakokat vájtunk a homokba, forgókat, kis hidakat raktunk rá. A polgári negyedik osztályának végén behívta az osztályfőnök anyámat. Meg kellett ígérnie szegénynek, hogy becsületes mesterségre ad, nem taníttat tovább. Ez volt a föltétele, hogy - csupa rossz osztályzattal - átengednek a vizsgán. Nem is érdemeltem jobbat.
Így szakadt rám vagy inkább nyílt meg előttem az 1942-es év. Megpróbáltuk, de semmiféle iskolába nem vettek föl Pesten. Keserű, sötét idő fordult rám. Apám mint ingyenélőt kinézett a házból. Elmentem dolgozni. Szivattyúkat esztergályoztam egy helybeli iparosnál, aki gúnyolt, kínzott ügyetlenségem, számtani tudatlanságom miatt: nem tudtam kiszámítani a szükséges késfogásokat. Sokszor álldogáltam én abban az időben a konyhaablakunkban, és néztem, néztem a hosszan elnyúló utcát, a homokot, az esőt, sarat: hogy na, most mi lesz velem, mit csinálok? Semmihez nem éreztem se kedvet, se tehetséget. Elneveztem magam "magánzónak". Egy füzetbe verseket írtam, rossz verseket a szélről, őszi levelekről, lehullni nem akaró, de földre kényszerülő virágokról.
Volt egy magas lány, messze laktak tőlünk, a temető felé, az után jártam, lestem este a házukat, hátha kijön. Sose beszéltem vele, nem mertem megszólítani. Nagyon tetszett fekete haja, magas termete, fehér arca, húsos, piros szája. A száját képzeltem mindig magam elé esténként, amikor lefeküdtem a szalmával tömött ágyba. Meztelenül aludtam akkoriban: edzettem magam. És ebben a reménytelen, háborús, szürke évben, mikor önbecsülésem a legalacsonyabbra szállt, és megismertem azt az alföldi szomorúságot, ami azóta se párolgott ki a pórusaimból, éppen az önvádnak, céltalanságnak ebben az esztendejében szakadtam el régi, gyermeki, ösztönös létemtől. Akkor értettem meg igazán, milyen pokolban él egymással apám meg anyám. Akkor értettem meg, hogy ellenséges világban élek, hol még a testvéreimmel se beszélhetek. Repülőmotor-szerelő, idősebbik bátyám éppúgy a Donnál volt, mint a kisebbik, az épületlakatos. Nővéremmel magunkra maradtunk védtelen anyám és vad, váratlan indulatú apám naponta kitörő összecsapásaiban. Nővéremnek még állandó tanácsadója is lettem: ha új udvarlója jelentkezett, velem tárgyalta meg, érdemes-e a bizalmára. Többnyire lebeszéltem, csak egy kivétel volt: a kunszentmiklósi, szép fekete hajú, sötét bőrű M. Anti. Járt is sokat hozzánk, míg őt is el nem sodorta a háború, a közvetlen Harasztinál pusztító harcok.
Egy irodalom előtti kamasz szavai, ritmusai ezek. Vizsgálódva mondogatom magamban időnként. Titkát nem fejthetem meg. Ahogy annak se tudom semmi magyarázatát adni: miért hagytam abba a csavargásokat, az egész nomád életet akkor, hogy csak az olvasásnak éljek? Úgy tört ki rajtam az olvasási láz, mint egy fölfedezetlen s gyógyíthatatlan kór. Ismerősöktől, a pesti vasutaskönyvtárból, ahonnan, akitől lehetett, könyveket kértem. Beültem a konyhai tűzhely melletti, széteső fonott székbe, aminek lukjait rongyokkal tömködtük ki, és minden szabad időmben olvastam. A szürke haraszti délutánok és lámpás esték így tűntek el Jack London történeteibe, Gárdonyi nyelvi okoskodásaiba, falusi példázataiba, filozófiai és tudományos elméletek habzsolásába. Verseket olvastam a legkevesebbet.
Apám döbbenten észlelte a változást.
A könyvek miatti lebegésem, használhatatlanságom odáig romlasztott, hogy ha megparancsolta: hozzam a fűrészt, én a lapátot adtam a kezébe. Tajtékzott. "Ez a gyerek napról napra butább lesz!" Anyám másként vélekedett, pártomra állt és tűzzel-vassal védett, oltalmazott. Különben nem olvashattam volna. Apám számtalanszor kijelentette: tűzbe vágja "azt a sok rohadt könyvet". Volt egy másik érve, meggyőződése, amire anyám nem tudott mit válaszolni, mert ő se látta tisztán, mire jó az én könyvfalásom. Így hangzott: "Könyvbül nem lehet harapni." S ebben az egész paraszti világ értékszemlélete kapott világos, metaforikus megfogalmazást. Nálunk, pedig már kimozdultunk a hagyományos paraszti életformából, még mindig nem volt a szellemi munkának becsülete. Irodalom, zene, művészet, politika magasan a mi kis világunk fölötti fogalmak voltak. Természetes, hogy apám minden erővel meg akarta előzni eltévelyedésemet. Vasutast akart belőlem: biztos állami fizetéssel, nyugdíjjal. Azt, ami neki is kiemelkedés volt a földtelen napszámos sors devecseri mélységeiből. Annál rejtélyesebb, ugyanolyan szegény sorból való anyám miért harcolt értem, miért vallotta meg nekem, mennyire szeretett volna tanulni, mennyire szeretne olvasni maga is, de hát nem is ér rá, meg nem is marad meg fejében a sok tudomány, ő örült és elégtétellel nézte, hogy én helyette is olvasok.
Legjobb barátommal, Dévényi Lalival akkor olvastuk Jack London Vaspatáját is. A lázító munkástörténettől valamiféle elszánt úrellenes düh szállt meg. Ezután már két részre szakítva néztük a világot. Utálni kezdtük a főjegyzőt, a tisztviselőtelep úri gyerekeit. Apámtól arról kaptam leckéket, hogy ne higgyek a propaganda más népeket lemocskoló szólamainak. Őt a galíciai falvakban szerzett tapasztalatai győzték meg az első világháborúban: a másik oldalon ugyanolyan ártatlan szegényembereknek "kell megdögleniük" az urak kedvéért, mint a mienken. A bátyáim is németellenes, angolbarát, moszkvai híreket hallgató csepeli munkások voltak. Kisebbik bátyám, Gyula, szabadságon volt, amikor a magyar II. hadsereg összeomlott a Donnál. Elhatározta, hogy nem is jelentkezik itthoni csapattesténél: később katonaszökevény lett.
Voltak viszont más barátaim, akik addigi "iskolás" vallásosságomat tették tudatosabbá. Ezt a furcsa, kései hitbeli fölvirágzást is lehetetlen elmondanom úgy, ahogy összefonódott a világról, a dolgokról való pontosabb képem kialakulásával. Néhány fontos évre éppen akkor lettem tudatosan katolikus keresztény, amikor már filozófiai könyveket is olvastam: Szent Ágostont, Bonaventurát, Kempist, Pauler Ákost, Halasy Nagy Józsefet vagy Pascalt. Addig sokat unatkoztam a miséken. Mindenféle viccekkel, levélírogatással, nevetgéléssel töltöttük el az időt a kórusban, az orgona mögött. Most komolyan vettem a tant, gyóntam, áldoztam. Elfogadtam életcélnak a túlvilági üdvösséget, isten színe látását. A történelem céljának az egyház üdvösségtervének megvalósulását. 1943-47-ig tarthatott ez a tudatos vallási korszak. Negyvennyolc elejének egyik kora tavaszi délutánján fölolvasást tartottam a barátaimnak azokról a Bibliából vett szövegbizonyítékokról, melyek szerint a Krisztus istenségéről hirdetett dogma hamis. Óriási volt a meglepetés, fölháborodás. Majdnem árulónak neveztek. De többé nem tudtam megállni. A filozófiai, embertani olvasmányok győztek a vallással szemben.
Folyton azt kérdeztem akkor anyámtól is: lehet, hogy az emberiséget megváltotta Krisztus, mégis acéllal tépik szét egymást az emberek? Ő persze hitt tovább. Én, ahogy közeledett mifelénk a háború, fokozatosan meggyőződtem róla, hogy a világ pontosan olyan iszonyú, mintha nem is lett volna megváltás.
Dévényi barátommal, még 1939-ben, gyanakodva, figyelve, mert úri fiúk mulatságának ismertük a cserkészetet, elmentünk az otthonukba az alsófalusi templom mellé. Mi is nomádok, indiánok voltunk, a cserkészek is annak vallották magukat: természetszeretőknek. Ott ragadtunk. Két év múlva más Rákóczi-ligeti, Petőfi-telepi barátainkkal (ott laktak Haraszti munkás- és altisztrétegei) átalakítottuk az addig jobbára valóban jómódú fiúk kedvtelésére szolgáló szervezetet. 41-ben egy budai hegyen, esti tábortűz mellett hallottuk meg az első népdalokat, parasztdallamokat. Megrészegedve fújtuk attól kezdve a Tavaszi szél vizet áraszt-ot, a Lányok ülnek a toronyban-t, a Szélről legeljetek-et, a Cickom, cickom, vagyon-e szép lányod-at és a többi százat. Soha többé nem vettünk a szánkra német ritmusokat, idegen énekeket.
Ilyen volt a mi megváltott világunk.
Hogy mondhatnám el annak a kibelezett, éjszakai háznak a látványát, látomását? Leleplezését mindannak, amiről azt hihettem volna: józan ésszel, "keresztényi szívvel" megmenthető? És a negyvenkettőtől kezdve meglódult, megőrült háborús heteket, hónapokat? A budai kereskedelmit, ahova némi szomszédi segítséggel bejutottam, és újjávedlett emberként tanulni kezdtem? Ahol nem ellenségeink, vezető társak voltak a tanárok? Ahol Csernus Tiborral izzadtunk számtanórán; Juhász Ferenccel, Vészi Tiborral, Várnai Jancsival élveztük Céhmesternek, a magyartanárnak nem óráit, hanem elemzéseit, versmondásait? Ahol Nagy Károly, a későbbi tudós, volt fölényesen a legjobb tanuló? Tegyem ide Feri egyik bombázás után írt levelezőlapját, ami a kétségbeesés mellett arról számol be: hogy segített a romok eltakarításában?
A háború ott volt szó szerint a fejünk fölött. Kivel hitethetem el, aki akkor még nem élt, nem rettegett, mit jelent védtelenül üldögélni egy kis ház pincéjében vagy kint a határ csőszkunyhójában, míg a sebesült liberátor bombasort szór a falura, aztán égve, robbanva rázuhan a Fő utca házaira? Egy másik elviselhetetlen éjszaka néger pilótát kísértünk be a községháza börtönébe a kaszás, őrült parasztok fenyegetései közepette. Másnap Sadovszky barátommal, aki elsőnek kezdett angolul tanítani, suttyomban elénekeltük a fogolynak az "It's a long way to Tipperary"-t.
És a legnagyobb, majdnem halálos bombázás meghozta az első, félelmetes és lefejthetetlen szerelmet is.
Tavasz volt és háború, sorban állás kenyérért, húsért; katonavonatok a síkságon. És mindennap bombázás. Már fáradtak voltunk, már a szirénázásra összehúzódott a gyomrunk. Aznap éjjel elaludtunk, még anyám is, a legéberebb, legfélőbb szívű. Hideglelősen kellett fölugranunk a légvédelmi ágyúk böfögésére, a föld rázkódására. Mezítláb, gatyában, hálóingben, reszketve bámultunk ki a kitört ablakokon: a domb fölött Sztálin-gyertya-füzér vörös lobogása-rebbegése! A konyha elé már levágott a bomba, a következő akkor esett az utca másik oldalára; aztán újabb bombák recsegése, döreje hallatszott. Csönd. A légvédelmi ágyúk is megnémultak. Fölkapkodott ruhákban rohantunk a szomszédba, T.-ékhez: házuk elé zuhant a bomba, levitte a tetőt, a család ott reszketett a gödörben félőrülten: néhány méterre a bombatölcsértől. S ott állt, szóra képtelenül ő is, T. I. Beszéltem hozzá, csak sírt, haja tele fölvágott bomba-homokkal. Attól az éjszakától kezdve szerettük egymást, hosszú évek összecsapásain, boldogságán, egymásba-csodálkozásain és szakításain át. Piros arca volt, kék szeme (anyját Cseljabinszkból hozta az apja), barna, sűrű, gubancos haja, amit alig tudott kifésülni, ha megmosta. Együtt olvastunk Baudelaire-t, Dosztojevszkijt, Dickenst, József Attilát, Szabó Lőrincet. Vad-őszinteségről, arról ábrándoztunk: sose érintünk meg senkit az életben, csak egymást. Vele csókolóztam először, az ő keze szorításától dübörgött föl először a fülemben a vér dobja. Az ő kis szobájában fedeztük föl egymás testét, ártatlanul, mit se sejtve a szenvedély kapujának kitárulásakor. Mit se sejtve a szenvedésről, amit egymásnak okozunk. Együtt szerettük és vártuk Harasztira Juhász Ferit, együtt sajnáltuk első szerelmének ingoványaiban. Együtt tanultunk front után oroszul a náluk lakó számtalan orosztól. Együtt mentünk egyszer éjféli misére a zajtalanul bőrünkre olvadó hóban.
És tőle szakadtam el, erőszakkal, egy Duna-parti vadmeggyfa földig csüngő ágai alatt. Akkor már egyik nap szeretett, másik nap azt mondta, idegenek vagyunk egymásnak.
Hogy mondjam el a pesti ostrom hónapjait: az első akna tépte halottat, az első orosz katonát hosszú, füles sapkájában, hazatérésünket Harasztira, mikor T. I.-éknél aludtam, mert nálunk nem volt ágy? Az első háború utáni tavaszt, mikor az oroszok megtanítottak lovagolni, mikor tatár katonákkal együtt őriztem tehenet, lovat? A hosszú utazásokat apámmal a Kiskunságba: lisztért, kenyérért? 1945 májusában egyik nap még tatár barátaimmal robbantgattuk a földeken maradt német kézigránátokat, másik nap már számtanórán ültem Budán, a Márvány utcai csupa rom iskolában. A következő év szörnyű, forrasztóan meleg júliusában fejeztük be a kereskedelmit: Juhász, Várnai, Vészi, mind élet- és haláluntak voltunk, csak túl akartunk lenni az iskolán.
Az első május elsejék tavaszai voltak ezek az évek.
Végre keresnem kellett: apám, anyám, ezúttal egyhangúan, nem engedett egyetemre. A sertésvágóhídon hordtam a hulladékot, zsírt, dögöt, belet; Thomas Mannt olvastam, és írtam rossz, szomorú verseimet. Aztán ennek is vége lett: átmentem köszörűsnek Csepelre. Mikor a művezető rám nézett, azt mondta: "Ugye, maga még nem látott ilyen gépet?" - "Nem" - válaszoltam rögtön. "Na nem baj - mondta kedvesen a szemüveges művezető -, majd megtanulja." Három műszakban dolgoztam. Az éjszakázás volt a legrosszabb. A reggel sose akart beköszönni az üzem kék üvegtetején.
Csepelről az Autógyárba húzódtam át: közelebb volt Harasztihoz, új gyár a Repülőgépgyár örökében. Fenyőfák, nyárfák, dombok között. Valójában hazai táj. Ott töltöttem az ötvenes éveket, a mindennapra előkészített megrázkódtatás éveit, mikor meg kellett tanulnom hallgatni és mellébeszélni; még jobban félni és még jobban megkapaszkodni a munkatársaimban. Mindent megtárgyaltunk egymás között, ami nyomasztott, amit nem értettünk. Sokféle helyen, sokféle beosztásban dolgoztam, még osztályvezetőként is. De kétfelé szakítva éltem: napközben a gyárban, délután otthon dolgoztam: írtam, olvastam, fordítottam. Senkinek, semminek, hiszen senki, semmi voltam.
Egy nap éppen a gyárudvaron mentem át, mikor megtudtam: Juhász Ferenc Kossuth-díjat kapott az Apám című hosszabb verséért. Olvastam, ismertem már akkor az Apám-at, mondogattam is magamban a sorait. Ismeretlen, irodalmon kívüli ember ment ott a gyárudvaron: fejében a Márvány utcában, biai gyöpön eltervezett versek, kötetek, fülében rajzszámok, határidők, főnökök fönnhéjázó szavai.
De a nyár haraszti nyár volt akkor is. Csak nem a dombon laktam már: egy sarokkal odább, a vasút mellett, feleségemmel és a lányunkkal, Verával. Anyámnak először nem árultuk el, hogy nem járunk templomba. Mikor mégis megtudta, hetekig sírt éjszaka, nővérem mesélte. Mégsem tettünk semmit, hiába sajnáltam anyámat, hiába beszélgettem vele némelykor estefelé, finoman, óvatosan: csak nézett rám, szemét könny futotta el. Vagy kétségbeesés és harag. Ő tudta, hogy a fia kárhozott, menthetetlen lélek.
S talán nem voltam-e az, a Széchenyi utcai bérelt ház évről évre kivirágzó babarózsái és vastagon földre hullott akácszirmai ellenére is? Talán nem lettem egyre céltalanabb, míg 1956 felé közeledtünk - a legnagyobb megrázkódtatás és a haraszti földrengés éve felé? Voltak örömeim: a lányom mosolya, Shelley, Rilke versei, Kant, Spinoza filozófiája, egy-két barát szava. A legnagyobb ezek között pedig: Szabó Lőrincnek egy napon, egy sugaras, haraszti napon megérkezett válaszlevele. Írtam neki, és arra kértem: olvassa el a verseim, segítsen nekem. És ő abban a levélben telefonszámot adott: hívjam föl, menjek el hozzá. Attól kezdve voltam nála időnként, nem gyakran. Kritikája, halálos, semmi jót nem hagyó kritikája erős, kegyetlen, mégis biztos gyógyszer volt. El akarta pusztítani minden önbizalmam, gondolta, ha nem sikerül: van bennem valami érdemes erő. Nem tudott kioltani, semmibe olvasztani. Nagy, tisztító orvosom lett; nem mintaképem, de csodált, szeretett, vitatott tanítóm, alakítóm, kapaszkodóm.
Halála volt az első nagy halál életemben.
Kiheverhetetlen, elfogadhatatlan halál a mai napig. Utána jött már a többi: a házasságomé először. Aztán apámé, anyámé. De még előbb az országé.
Mindenkivel együtt támadtam föl ezekből a halálokból. Érzékeim élesebbek és követelőzőbbek lettek, mint valaha. Jobban fájt a napfény, a nők szépsége, a nyelv legyőzhetetlensége, hódíthatatlansága. Még néhány év, és tűrhetetlen lett, hogy kétezer forintért olyan munkát végzek, amire nem figyelek oda egész eszemmel. Értekezleteken megtörtént, hogy versírásból rázott föl egyik vagy másik munkatársam: kérdeztek tőlem valamit, és én nem hallottam. Verseim jelentek meg; a gyárban híveim és ellenségeim támadtak. Kiadták első könyvem. Jóismerőseim és barátaim nőttek írók, költők, rendezők, szerkesztők, festők, fizikusok között. 1957-től franciát tanultam a szabadegyetemen. Óra után mindig összeültünk Csoóri Sándorral, Gyurkó Lászlóval, Hernádi Gyulával, Gulyás Jánossal, Orbán Ottóval, Tellér Gyulával, Konrád Györggyel a Belvárosi Kávéházban. Évek során ez a vitatkozó, egymást tisztelő, egymásra hallgató asztaltársaság tetemesre növekedett. Oda járt már Somos Miklós, Kristó Nagy István, Sík Csaba, Jancsó Miklós, Mészöly Miklós, Kósa Ferenc, András László, Horgas Béla, Sánta Ferenc, Orosz János is. Fodor Andrást, Csanádi Imrét kiadóban, szerkesztőségben ismertem meg. Mi Gyurkóval és Csoórival voltunk leggyakrabban együtt. Vitatkozva, ismerkedve, egymás írásait szétszedve és értelmezve. Volt úgy, hogy a Csepel-sziget közepén fekvő Autógyár távoli telefonján szálltak egymás felé, Sanyi és köztem, a verseink.
A hatvanas évekbe lépve nem maradt értelme annak, hogy a gyárban dolgozzak. Kiszakadtam a haraszti homokból is: 1959 óta Pesten laktunk; éppen abban a házban, ahol Ady meghalt. Otthagytam az Autógyárat, sok jó emléket, baráti ragaszkodást cipelve magammal az irodalomba.
A Veres Pálné utca ötödik emeletére költözni a haraszti akácfák közül, síksági kujtorgások helyett kiülni időnként a Gellértheggyel szemközt a Duna-partra: azt hittem, ez lesz természetes fejlődésem. Új megszületésemet balatoni utazással kezdtem: Gyurkó Lacival és Csoóri Sanyival napokig vitorláztunk, úsztunk, sütkéreztünk a nagy víz északi, déli partján; lengyelekkel, franciákkal és főként németekkel keveredve vitákba, meglepő kalandokba.
Az irodalom, a szerelem, képzelt föladataink akkor éppolyan sugarasnak látszottak, mint a balatoni nyár.
Most itt ülök sas-hegyi szobámban. Nézek, nézek visszafelé, és nem látom, mi történt közben. Adatok, események, fájdalmak jutnak eszembe és nem összefüggő képek. Elköltöztem a Veres Pálné utcából első feleségemtől, lányomtól. Nyolc év albérleti vándorlás következett: Budán, az Üllői úton, az Angyalföldön töltöttem a válásért - úgy látszik - rám szabott büntetésemet. Írtam három drámát: az Oféliát, A kerítést és az Isten árnyékát. 1970-ben megjelent válogatott verseim könyve: A bálványok neve. Elutaztam a Szovjetunióba, Jugoszláviába, Nyugat-Európába; hosszabb ideig kibírtam az idegenséget Nyugat-Németországban. Évekig olvastam és fordítottam a világ törzsi népeinek költészetét, gyűjtemény lett belőle: a Boldog látomások. Megtanultam prózát, tanulmányt írni a verseim mellé: elmondani, mit sejtek, gondolok filmek, képek láttán, mások könyveinek olvastán.
Kíváncsiságom nem csökkent: kíváncsiságom a legnagyobb szellemi erőforrásom.
Sok barátom megmaradt, sokat elvesztettem. Huszárik Zoltánnal együtt csináltuk a Szindbád című film forgatókönyvét: Huszárik aztán erről tökéletesen megfeledkezett. Voltak szerelmeim, akik elhagytak; voltak, akiket én hagytam ott. Dunaharasztira, miután nővéremék is Pestre jöttek, csak egy-egy délutánra jutottam el. Nagyvárosi lény lettem, kinek nem fájnak többé kitépett gyökerei? A választ csak itt tudtam megadni, fönn a hegyen, a félig-meddig megmaradt természetben, kövek, fák, feketerigók között. Itt kellett megcáfolnom hosszú évekig hurcolt meggyőződésemet: nem, nem tudtam megszokni a várost. S még csak nem is ez a teljes igazság. Az igazság az, hogy Harasztitól nem tudtam elszakadni. Kiszakadtam belőle, elvesztettem a haraszti nyarat, sírtam, kiabáltam ettől a kiszakadástól, melyben millió nemzedéktársam osztozott velem Délkelet-Európában. Csakhogy a látszólagos partravergődés éveiben, mikor újra házasodtam, fiam született, és egyre inkább annak éltem, arról írtam, ami izgatott, ami legbelülről kényszerített a megismerésre, kifejezésre, megvillant valahol az idegeimben az a kiolthatatlan, gyerekkori, haraszti nyár.
Megvillant, aztán újra eltűnt.
Elképzeltem magamnak egy kis meszelt, nádtetős parasztházat valahol Harasztin a Duna-Tisza-csatorna mentén, ahol az erdők és a Nagy Síkság találkoznak, elnyúlnak a messzeségbe. A gyerekkori ködökbe, hajnalló párákba. Oda járnánk ki feleségemmel, fiammal télen-nyáron. Télen a fehér búbos kemencében akáctuskó lobogna. Nyáron már reggel kint feküdnénk a napon. Talán, ha ott maradnék, és hetekig szívnám magamba a homok forróságát, talán akkor visszatérne az a nyár. Az a megnevezhetetlen arany-egyensúly, amihez hónapok óta nem találom meg a szavakat, dallamokat. Csődben vagyok, levegő után kapkodva kelek föl reggel. Mit ér a költészet, a nyelv, az irodalom, a gondolkodás, ha nem tudom megszólaltatni azt a nyarat, önmagamat; ha nem tudok velük értelmet adni a világnak? Ha nem tudom elmondani az életemet, mindenki életét?
"Kötelességem figyelni a szóra. Bánnom a szóval: odaadás és felelősség. Hiszem azt is, elvezet a pecsétek mögé, ahol éppen ránk v
árnak a titkok. Vezet ahhoz, ami még nem létezik a világban. Vezet a szakadékok mentén, szüntelen a halál ajkain." (Nagy László)
