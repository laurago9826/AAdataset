Amikor a Domnule "hosszúbajúszú" elment, jó darabig mind a ketten utána néztek a hegyi ösvény kanyarodójáról, amely mellett a kerülőház roggyanva gubbaszkodott, mintha le akart volna ülni a mögötte levő sziklapárkányra. Megtépázott, viharverte kunyhó volt az; nem is olyan régi, amilyen elnyűtt, kopott, vedlett. Itt bizony sok gyors zápor érte; s ha a szél föltámadt, az meg olyan volt, mint a harapós komondor, amelyik hörög-morog, a fogát csattogtatja, s ahol lehet, az elevenbe mar.
Itt lakott a ráncoshomlokú Mitru, az erdőkerülő; a hegyek fia, akinek folyvást annyi volt a figyelni, nézni, leselkedni valója, hogy a szemöldökét mindig összehúzta, minthogy úgy jobban látott. Ezt aztán meg is szokta. Máskép nézni se tudott.
Nem régen lakott itt; csak a tavasz óta, amikor a szedresvölgyi kerülő hirtelen eltűnt, elbujdosott és azóta hírét se hallották. Pedig a helyére sürgősen kellett valaki, aki a dolgát átvegye-ellássa; mert a fát itt túlságosan lopták. A hegyek közt tolvajszervezetek voltak, amelyek nemcsak a vágottat, hanem az elevent is elhordták; - persze előbb azt is csak kivágták; s aztán a legszebbje közül válogatták, hogy melyiket vigyék; százados fenyőfákat, amelyeknek a derekát átölelni egy ember nem bírhatta; kettő kellett ahhoz.
Az uradalombeliek közül Mitrura esett a "Domnule" választása; őt rendelte ki az elbujdosott ember helyére, akit Petru Liácnak hívtak s akinek a felesége édes testvére volt a Mitruénak. Igaz, hogy jóval idősebb nénje, aki már férjhez is ment, amikor a kis Vera még a patak kavicsaival játszadozott. Régen nem látták egymást, minthogy három nagy hegy volt köztök s a menyecske nem igen járt haza. - Amióta az uráé volt, nem lehetett többet a szüleié; - és innen, a rozoga kerülőházból, különben is nehezen szabadúlhatott. A tehénke, amelyet ő legeltetett, nem engedte; - a házidolog sem engedte. Meg még ki tudja, miegyéb sem engedte. Csak arra jöttek aztán a rokonok ide, hogy megtörtént a nagy szerencsétlenség, amit előre senki se sejthetett; a fiatal szép asszony meghalt, semmivé lett; leesett a sziklaoromról és a szakadék kövei közt összezúzta magát. Úgy találták meg odalent, ahol a zúgó, riadozó patak rohan lejebb, még lejebb; s ahol a nap háromnegyedrészében árnyék van, minthogy oda, a mély repedésbe, a déli sugarakon kívül a többi el nem juthat.
Az ura eszét vesztette, elszaladt, világgá ment. Nagyon szerette a feleségét, akinek a haja leért a csipejéig, a keble pedig mintha külön élt volna az inge alatt, úgy rezgett, amikor könnyű lépéssel haladt a hegyre a tehénke után. Szinte világított a foga, mint a farkasé, minthogy mindig mutogatta, olyan nevetős volt; a szája az érett szamócához hasonlított, s az egész asszony a havasi virágok üdeségével díszlett, amelyek közül mindig is volt egypár szál a haja közt, - szellő lengette sűrű haja közt, amelyet az éjszaka sörényéből lopott az édes anyja, amikor a lélekidéző sötétséget, áldott állapotában, megcsudálta.
Hogyan történt a szerencsétlenség: igazán nem lehetett bizonyosan tudni. Hisz az asszony megszokhatta itt, hogy ne szédüljön a sziklapárkányon, se pedig meg ne csússzék rajta. Az ura messziről került haza akkor, s már csak a mozdúlatlan, hideg, fehér asszonyt láthatta; ő se adhatott a borzasztóságról magyarázatot. Más emberlény pedig mégúgy sem járt akkor a környéken. A jó Isten jól eltakarta az egészet. A felhőt, a szelet, a nagy fákat kérdezni hiába lett volna. A tehénke bután és közönyösen legelészett tovább; nyilván észre sem vette az esetet; még csak föl sem bődűlt rája.
Mondom, - a Domnule "hosszúbajúszút" nézték mindketten, akinek a nevét nem tudták kimondani, mert abba belebicsaklott a nyelvök, amikor próbálgatták. Hát csak a hosszú bajúszáról nevezgették, emlegették. Az, hogy "domne jáger": nem lett volna elég, minthogy ketten voltak erdészek, ott lent, az aljban, ahol a bükkös van és ahol az országút kezdődik s viszen a vasútig.
Mitru hamarabb abbanhagyta és már régóta a feleségét nézte, aki úgy rajta felejtette a szemét a "hosszúbajúszún". Már megint rajta felejtette. - Nem akarta s mégis mosolygott egy kicsit, úgy követte égszínű szemével, amelynek a fénye olyan nagyon más volt, mint a nénjéé; mindene más volt; - a termete mint a nyírfáé: gyöngéd, vékony, de azért viharokat is álló. A haja, mint a nyírfa lombja, amely egy kicsit mindig boglyas; de csak annál jobban szeretne közéje turkálni az ember annak a derűs szőkeségnek. És fiatal volt, - olyan fiatal, mint az egy nyáron nyíló harangvirág; csupa édes puha meleg élet; a hangja pedig mint a magas fáról leszóló pintyőkéjé... Ha nem is volt olyan szép, mint a nénje: azért lehet, hogy akadt volna, aki még szebbnek tartja. - Mitru is, például!... Az ura! - Aki megfenyegette volt a Vera apját, hogy elöli valamennyiöket, ha neki nem adják a leányt, pedig az csak alig töltötte be akkor a tizenhatodik évét.
Minél tovább nézte Verát, aki még akkor is a "hosszúbajúszú" után merengett, amikor már egy csöppet sem láthatta: annál jobban elkomolyodott. A homlokát még jobban összeráncolta; a tekintete a rendesnél is sötétebb lett.
- Hallod-e, Vera, - kezdte. S amikor a fiatal asszony megrezzenve fölébredt s hozzáfordult, ismételte: Hallod-e, Vera...
Egy kicsit nézték egymást; az asszony úgy, hogy látni lehetett rajta: még nincs itt egészen; még repül valaki után a gondolata. Az ember meg úgy, mintha magamagával birkóznék valami miatt és most keresné a szavakat: mit mondjon, hogy is mondja.
A fiatal asszony ijedten szökött félre; eltakarta az arcát a balkarjával; a jobbkezével aközben keresztet vetett. Valami imádságot mormolt szakgatottan.
- Én látom, Vera, tapasztalom. És ha így kaplak rajta, hogyan nézel utána: mindig félek, hogy egyszer magához ránt, elvisz; vagy valami egyéb veszedelmet küld rád, ahogy szegény nénéddel cselekedte...
A kerülő ravasz, sunyi arcán mély titkolódzás volt. Körülnézett, mintha attól félne, hogy idegen fül is hallhatja, amit súgni készül. Azután a feleségéhez hajolt. - Hallod-e, Vera, én mindent tudok; már régóta tudom az esetet, csak féltem beszélni róla. Mit értem volna vele? Jóvá tenni már úgysem lehet. S aztán bizonyítékom sincsen. Aki volna, aki lehetne, elbujdosott... Az a nénéd ura volt: Petru.
- Jaj, de ijesztgetsz, Mitru; hallgass kérlek... vagy talán inkább beszélj, ha elkezdted; mert most már a kíváncsiságtól sem tudnám, hová legyek. Az Isten áldjon meg, Mitru, beszélj.
Odasompolygott a tömzsi vademberhez és hozzásimult; - a karját ráfektette a vállára szeliden, ahogy a fűzfaág hajlik le a patakba, amikor szél fújja felülről.
Mitru várt és fel-felhördült a gyönyörűségtől, amit ez az érintés okozott neki. Ha a kocájokat vakargatta, az adott olyanféle hangot, testi gyönyörérzetében.
- Tőle tudom: Petrutól. Aki elbujdosott, de aki mindent látott.
- Mért nem mondtad eddig?... Hol van Petru? Mikor beszéltél vele?
- Azóta sem. Mindössze akkor egyszer. Csak nekem mondta el, senki másnak. Abba őrült bele.
Az asszony borzongott.
- Beleőrült?!
- Jól mondod, Vera. De nem is csuda. Hát hallgass ide. Üljünk le, mert szinte elgyengülök a félelemtől, hogyha rágondolok.
Leültek a fapadra, ami a rozoga kerülőház előtt volt; Vera még jobban hozzásimúlt az urához és némán leste, hogy mit mond.
- A "hosszúbajúszú" idejárt a nénédhez! - kiáltotta egyszerre Mitru, mintha erőszakkal kellene a hangot kiszabadítani a torkából. - Idejárt, - sietett megerősíteni amit mondott, ámbár senkisem tiltakozott. A felesége csak riadtan, aggodalmasan bámult rá és egy kicsit még halványabb volt, mint rendesen.
A te nénéd szép volt, s a boszorkány a szemével megigézte. Nem tudta szegény nénéd, hogy mi a baja, csak hatalmába esett a gonosznak, egészen... A "hosszúbajúszú" mindig akkor jött, amikor Petru Liác a határt járta. De azért mégis kitalált Petru valamit, merthogy az asszony nagyon is elhűlt iránta; nem ölelte meg többet. Minden meleg ölelését annak tartogatta.
Amikor Petru megbizonyosodott a dologról, rettentőt eszelt ki. Megélesítette a baltáját s elment a "hosszúbajúszú" házához, amikor az ember nem volt otthon. - Ha te elraboltad az én feleségemet, én is elrablom a tiedet, - mondta magában - és azzal nyitott be, hogy agyonvágja az asszonyt; a másikat, a hosszúbajúszú feleségét. Magát az "embert", - a boszorkányt, a gonoszt, - bántani nem merte. Azon a balta nem is fogott volna; lepattant volna róla. Ezért nem bántom én sem!
A fiatal asszony reszketett, didergett. - Mitru nekitüzesedve beszélt tovább.
- Amikor ott állt az idegen asszony előtt, az térdreesett előtte, mert látta a szemében a sötét szándékot. - Ne ölj meg, mindent vigyél el inkább! - siránkozott.
- Nem az aranyláncod kell nekem, hanem a véred, - mondta Petru, kegyetlen haraggal. - Ha az urad az én feleségemet békén hagyta volna, miattam örökké élhetnél.
Petru egyet gondolt. Ez bizony még jobb lesz így. Még csak vér se tapad a kezén, mégis igazi lesz a bosszúja. Megszabadúl a bajtól mindörökre...
- Hát ha már így van, azt sem bánom, - mondta; - erigy alkonyatkor a kunyhómhoz, akkor azt hiszik, messzire vagyok onnan. Együtt lesznek, meglásd. De te csak az uraddal törődjél; - az én feleségemet hadd rám; az az én dolgom lesz.
Odakint mozogtak; Petru sietve arrább állott és fölment a hegyre; arra ni, ahonnan éppen ide látni... Ott leste az alkonyatot, s amit az alkonyat hoz.
De alighogy fönt volt, s alighogy ide nézett, meghűlt benne a vér attól, amit látnia kellett... Az a másik asszony nem várta meg a közeledő estét: nem várta meg, amíg az ura jön, titokban; már itt volt ő is, és szemközt állott a nénéddel, aki a tehénkét legeltette az éles szikla mellett... Petru csak azt látta, hogy hevesen beszélnek egymással; hogy mit, azt olyan messziről hallani nem lehetett. Aztán az a másik, a "hosszúbajúszú" felesége, nekiugrott a te szép nénédnek és ámbár sokkal kisebb és gyöngébb volt nálánál, beleragadt, belemart, s elkezdte vonszolni a szikla széle felé.
Borzasztó lehetett az!
S egyszer csak egyikök alól kiesett a föld; a másik megkapaszkodott a sziklapárkány szélén, úgy kúszott vissza keserves erőlködéssel; és bukdácsolva, rohanva szaladt, menekült onnan.
A "hosszúbajúszú" felesége volt.
A nénéd pedig odalent feküdt, összetörve, véresen, sápadtan... Idáig van, Vera.
A Mitru feleségének még a foga is vacogott. Alig bírta kinyögni.
- Hát Petru mért nem állt elő az igazsággal?
- Hogy álljon elő? Hisz ő is ölni akart. És ölt volna is enélkül.
- Igazad van, Mitru; igazad van...
A kerülő megint várt egy darabig; sejtette, hogy most már nem fakgatja tovább a felesége. A nagy csöndben végre megszólalt:
- Látod, Vera, ha a hosszúbajúszú felesége megtudna arról valamit, hogy ide kezd járogatni az ura...
Ijedt kiáltás szakította félbe.
- Ne, Mitru, hallgass!... Ne is beszélj erről... Inkább menjünk mink vissza oda, ahol voltunk. Holnap mindjárt meg is mondhatnád, hogy te nem maradsz itt, mert itt kísértetek járnak. És én sem maradok itt. A világért sem. Ezt is mondd meg, Mitru...
- Jól van, Vera, úgy lesz. Örülök, hogy te is jobbnak tartod, ha visszamegyünk. Nélküled, ellenedre, mégsem akartam volna... Most pedig menj be szívem és imádkozzál, hogy a lelkek elkerüljenek minket addig, amíg már itt kell lennünk.
Az asszony hideglelős remegéssel vonúlt be a homályos szobába.
Mitru a nyitott ablakon át hallgatta, hogy mondja a feszület előtt a miatyánkot.
Ő is keresztet vetett.
- Hála Istennek, jól hazudtam, - dörmögte magában, nagyon elégedetten.
Régi történet ez.
Augusztus közepe volt s esti tíz óra lehetett.
A javában fogyó hold még nem kelt fel s a karulyi pusztát csak a csillagfény hintette meg enyhe derengéssel, amit városi szem bátran sötétnek is tarthatott volna.
Csudálatosak ezek a csillagderengéses alföldi éjszakák. Amikor az ég kékjéből még a sasszem is alig sejt valamit, s a bolygó égi pásztortüzek csillogása olyan pici lobbanásokkal sziporkázik, mint nagy távolságból az igazi pásztortűz.
Messzire látni, ilyenkor, nem lehet; pedig tiszta az ég. De a gyakorlatlan szem a homályban gyarló tétovasággal nézi el a bokrot legelő állatnak, s a magányos, száraz fatörzset ácsorgó embernek.
Pásztor szeme kell ahhoz, hogy még a sötétség színárnyalatából is megértse: itt sivó homok terűl, amott meg gyepes legelő, s még arrább: feketét mutató zsombikos.
A pusztai pásztor nappal a sastól tanul látni, - éjjel a bagolytól. - Érzékei olyanná fejlődnek, finomodnak, mint a vadállaté. Megérzi még a víz szagát is, mint az éjjel vonuló vadlúd, amely a sötét magasságból egyszerre csak lekívánkozik a még sötétebb földre, ahol nedves rétet talál.
Akkor még sok volt a Nyírségen a vadvizes lapos, amely helyenkint, kerek medencékben, zsombikost alkotott. De ez a zsombik nem volt süppedékes, ingoványos, mint a lápvidéki. Ennek puha homokágy volt az alja, s a legelő-jószág bátran járhatta akkor is, amikor víz volt benne. Ilyenkor, nyár derekán, bizony nem mindegyikben volt. A nap heve lassankint felitta az utólsó csöppet is, ahol a lapos tányér nagyon nyíltan kínálta tartalmát. De ahol víz maradt, ott annál nagyobb volt az elevenség, mert ezekben a zsombikosokban számtalan vízivad tanyázott. A nyári éj csöndjében hol ide, hol oda húzott az éjjeli-gém s leriogott a magasból, mialatt a társait kereste. A vadruca falkásan járta az árpatarlót s ha megszedte a begyét: kényelmes, gyanútlan ereszkedéssel tért vissza rejtőző tanyái felé, az üstökös zsombikba. Ott aztán senki sem háborgatta. Puskás ember, a községi határokon túl, ritkán járt itt. Az uradalmi puszták széles legelőin csak elvétve hangzott puskalövés. Ezer meg ezer holdon a gulyásoké lehetett a világ. Azok nem vadásztak. A karikásukkal pattogtak egyet-egyet, amikor a jószágot terelték. Azt a pusztai madár megszokta, - nem félt tőle.
A zsombikos medencék kanyargó homokgerincén három lovasember haladt, azzal a biztossággal, amivel itt csak azok mozoghattak, akik a pusztát úgy ösmerték, mint a tenyeröket.
Az egyiknek a lova sántított, nehezen lépegetett; - meg kellett állani vele. Lovasa leszállt róla; - a másik kettő várt.
- Nincs mit okoskodni, letérünk a kismajori cserény felé s ott lovat cserélünk. - Ki van ott most a gulyások közül?
Zömöktermetű, morgó szavú, vastagbajúszú ember volt, aki így beszélt. Közel járhatott már a negyven esztendőhöz. A derekát gulyástüsző ölelte; benne jobbról-balról egy-egy pisztoly; azoknak a görbe agya úgy hajlott el oldalt, mint két nagy vadkanagyar.
Iszlay Péter volt; a Nyírség hírhedt kapcabetyárja. A két legény, mellette, két vad farkaskölyök, az egyik Cakó Ferke, a másik Riba Misa. Egyik sem érte meg még a húszadik esztendejét.
Cakó felelt a "a bandavezérnek": - Úgy tudom, István bácsi verette le ott az ágasfáját.
A vezér bólintott. - Szállj le öcsém; vezesd ezt a beteg párát. Én majd a te lovadra ülök.
A kölyökbetyár úgy fogadott szót, ahogy a regruta szokott a káplárjának. Megsimogatta a sánta lovat. - Meglőttek, szegény Csillag, mormolta, olyan hangon, amiben igazi szánalom volt; pedig ezelőtt egy héttel minden lelkifurdalás nélkül ütötte le az adonyi korcsmárost.
Lépésben indúltak a homokháti kis major felé, amelynek a szomszédságában, a kút miatt, mindig volt valaki az urasági pásztorok közül.
Most éppen: csakugyan az öreg István, a karulyi nagy puszta első gulyása, a számadók apja; - aki ötven esztendő óta hordta a gulyásszűrt s úgy elkiabálta a hangját, hogy rekedtebb kongása volt annak a repedt fazékénál.
Ilyen gulyások nincsenek már; nem is lesznek többet. Elfogynak alólok azok a széles rónaságok, amelyeken a vad gulya más embert sem látott, mint gulyást, csikóst. Ha szekér haladt át a délibábos pusztán, a fehér tinó először messziről kezdte bámulni, azután fejét feltartva, fülét előrecsapva, farkát zászlósan emelgetve gyanúsan kocogott feléje; szemét düllesztve, tágra meresztve nézte: mi az? A merészebbje előre rugtatott; öklelő szándékkal közeledett; volt dolga a gulyásnak, hogy szétriassza őket a karikásával, amely szólt akkorát, mint a pisztolylövés.
Sallangos lovával összenőve robogott közibök a gulyás; a felvert homok felhősen szállt utána: a tinó tajtékzott, ümmögött, öklelte a levegőt; de csak szót fogadott; megadta magát s arra fordult, amerre terelték.
Hát még amikor a vadgulyából a mészárosporciót kellett behajtani Nagykárolyba! - Megvették a mészárosok a kimustrált tulkot, a meddő tehenet, az elnehezedett bikát: azt azután össze kellett szedni, együvé hajtani, s lábon terelni a városba, éjszaka, amikor csend volt a határban s a csudát könnyen látó jószág legkevésbbé riadozhatott. De a tinók közé bikát keverni nem volt szabad. A kormosnyakú "Daru", meg "Szultán", meg "Legény", már ahogy az ilyen pusztai "rouékat" hívni szokás, szétverte volna valamennyit. Azt csak asszonynép közt lehetett arrább mozgatni; elcsalni a délibáb hazájából.
Gulyás nélkül ezt megcselekedni bajos lett volna. Három-négy lovas bojtár is kellett ahhoz, aki mind tudta a dolgát. Elől ment a legfiatalabbja, akinek nem volt más fejtörése, csakhogy az útat mutassa. Oldalt vigyáztak a többiek, akik a szétkívánkozó vad marhát úgy összetartották, mintha lánccal lett volna egymáshoz fűzve. A fehér kísértetek halk nesszel tiporták az országút porát, s hallgatták a gulyások nótáját, amit hol dúdoltak, hol füttyszóval mondogattak el a leszálló estének, a barna éjszakának. A vadtinó megszokta már azt; jobb kedvvel lépdelt, kevesebbet izgúlt a nóta hallatára. Ha megcsendűlt mellette a: "Lóra gulyás, lóra!" - azt hihette, kint van most is a pusztán, ahol pásztortűz csillan, pedig az a lidércláng a város szélső házainak az ablakából villant.
Az ilyen térítésbe-kurjogatásba rekedt belé az öreg István, még bojtár korában. Azután, mint számadó járta negyedévenkint a várost; akkor kapta tudniillik a "fertályos ángáriát" pénzben, a főtisztségtől. Jött lóháton, csöndes, negédes poroszkálással, ünnepies kényelmeskedéssel, minthogy mindig vasárnapra tartogatta a "berándulást".
Lobogós ing rajta, meg százráncú gatya, pitykés mellény, széleskarimájú zsiros kalap és sarkantyús csizma. A kezében kivertnyelű karikás; a lován kápás nyereg, cifra szerszám; a kalapja mellett árvalányhaj; a haja varkocsba fonva; a bajusza akár a vén harcsáé, vékonyra sodorított, hosszúra növesztett. Szakálla volt is, nem is. Minthogy csak nyírta, nem borotválta. Szúrós szeme a sasé; - a napba nézhetett vele; - az éjszakát is keresztül fúrta vele. Ágyban sosem aludt. Többnyire csak a subájára dőlve; - de leginkább a lován. Ha a lova felkapta a fejét, azt ő megérezte; arra rögtön felérzett s széjjelnézett: mit vett észre vajjon az okos állat.
Ha kiadták "odabent" az angária-járandóságot, kék zsebkendőbe kötötte s balkezébe fogta; jobbjával a kantárt megeresztve, sarkantyúba kapta a lovát s elvágtatott, haza.
Még egy órát se bírt ok nélkül megmaradni az üres városban, ahol sehol sem volt - gulya.
Gulyát csak a nagy rónán kaphatott, ahol a délibáb születik. A puszták ez incselkedő tündérjátéka a pásztornép színháza. A gulyás megáll a fonnyadó legelőn, amelynek alig van néhol üde zöldje; a pusztát csak annyi szellő járja, amennyi a gilicetüskét lágyan megmozgatja; az is csak úgy lopódzva bujdosik. Mihelyt szárnyat próbálna bontani, lenyomná a hőség, ami tüzes kévékkel omlik le az égről. Délibábot nevel a március verőfénye is; de az igazi, amit a pásztor órahosszat bámul, ilyenkor kápráztat. Aki tengert még álmában sem látott: most reszkető hullám ringását csudálja. Legelő nyáj csalóka képe rajzolódik a vizek távlatára. A fehér gulya mintha a hullámon legelne; - a tengeren, messze, sziget látszik. Ott kútágas mered; amellett is ácsorog egy gulyás. De kolomp szava sehonnan se hallik, s karikás se pattog.
A számadók apja most éppen félkarjára könyökölve hallgatta, hogy lovasemberek jönnek.
Hamarabb megneszelte, mint a nagy fehér komondorok, amelyek csakhamar mély buffogással loholtak arrafelé, ahonnan a sötét árnyalakok közeledtek. De mindjárt elhallgattak. Ösmerhettek közülük valakit, aki lepisszegte, lefüttyögte őket s hízelkedve szólongatta egyiket, másikat.
A "lakos bojtár", akinek az éjjeli bakterkedés is dolga egyebek közt, belekiáltott az éjszakába: - Kik azok ottan, hej!
- "Hej" a nagyapád, kölyök; - mordúlt fel az egyik lovasember. - Szólj a számadónak, hogy itt vagyunk.
A lakos kitalálta, hogy kik lehetnek s épp azon igyekezett volna, hogy "szóljon"; - de a számadó már talpon volt s hívás nélkül is jött.
- Adj' Isten! - mondta olyan vartyogással, ahogy rekedt torkától telt, - megösmertem a hangját kendnek.
- A kendét se nehéz megösmerni, - vágta vissza a "bandavezér", és odalökte a kezét a számadó elé. - Kezet fogtak.
- Mi szél hordja erre?... Hm, úgy látom, baj történt...
Már észrevette, hogy beteg az egyik ló. Értő tekintettel vizsgálgatta. - Iszen ez vérzik, - mondta s felrángatta a homlokbőrét.
- Meglőtték, - mordúlt fel a betyár.
- Pandúrok?!
- Azok hát. Itt, Szaniszló alatt. Egynek beadtunk; de a lovamból is aligha ló lesz többet.
Mialatt a cserény baktere ételért-italért ment, a két lovasbetyár leszállott a lováról. A harmadik amúgy is gyalog volt már.
Valahol, a pihenő gulya mellett, egy bojtár tilinkózott. Olyan volt az, mintha a csengőszavú szélkiáltó madár álmában szólalt volna meg a rétség szélén. Azt a nótát még senki sem hallotta; - még egyszer hallani nem is fogja soha. A puszták fiának a sóhajtása volt belé lehelve. Olyan sóhajtás, ami egyszer van, többet nincs. Amiben ha vágy van: reggelre elmúlik; ha reménység éled benne: a kérészbogártól lopja az életét.
A betyárlovak prüszkölése, amit az orrukra szálldosó szúnyog okozott, volt ennek a pásztortilinkónak zenei kisérete.
A pusztai szél szeliden suhant keresztül a rónaságon. Felszedte a mezőről a kakukfű illatát s vitte magával, amig a szálló kincs szét nem hulldogált az öléből. Akkor újra kezdte. Valahol menta lélekzett, lágyan; szinte templomszagot terjesztett. A nagy ürességben csak felfelé látszott derengő fény: - csillagfény. Idelent homály volt. A lopódzó felhőlebbencsek odafent még hiába keresték a holdat, hogy utólérjék, elfogják, betakarják.
István számadó biztatta a váratlan vendégeket.
- Nohát csak szálljanak meg; pihenjenek. Itt nincsen pandúr, aki a szegénylegényt zavarja.
- Nem maradhatunk soká. Nyomunkban lehetnek; pedig fogytán a puskaporunk, - morgott a "bandavezér".
- Anélkül, persze, nehéz a betyárélet?...
Iszlay rántott egyet a vállán: kérdéssel felelt a kérdésre. - Van-e kendnek?
A számadó apró szeme úgy pislogott, mintha tolakodó szúnyogot akarna elrebbenteni a pillájáról. Sietve válaszolta:
- Istennyilám van! Mire volna nekünk a puskapor, puska nélkül?
- Pedig a minap volt kendnek pisztolya.
- Valami rozsdás püstő; csak úgy, töltetlenül. Már azt sem tudom, hol van.
A "lakos" hozta az enni-inni valót; a három betyár egymás kezéből kapkodta ki, amit megkivánt a szeme. A számadó ráért azalatt, hogy a pipáját tömögesse.
- Nekem ló kéne, - szólalt meg végre a bandavezér.
- Mindjárt gondoltam, - vartyogta István.
- Az enyémet itt hagyom és viszek cserébe másikat. Ez csak tiszta igazság, - gondolom.
- Meg is örül majd az igazságának, akivel cserél kend, - dünnyögte a számadó foghegyről.
- Azt pedig én nem sokat keresem. Azt mondja meg, hol kapok a pusztán nekem való lovat.
István nagyot szippantott a kurtaszárúból. Megvakarta a fejét.
- Úgy van hát kend ezzel valahogy, mint én a párommal. Szép szóért is szívesen elcserélném.
- Ne bomoljon kend, ha én nem tréfálok.
- Akkor meg ott a kancaménes, a felső major alatt. Ha muszáj, onnan szerezhet kend.
- Ej no; - ott van a csődör is. Ha nekem olyan lovam lehetne valaha! De elibe viharzanék vele a bogárzó gulyának! Hajahajh!
A betyár legyintett. Az sem az igazi. Ahány lovat látna, mindre röhintene. Elárulna. Tudok én annál sokkal jobbat.
A számadó pipája nem jól égett; le kellett a dohányt nyomkodni benne. Akkor meg kialudt. István nekikészült, hogy újra kicsihol. Aközben csöndesen és gyanakodva kérdezte: ugyan mi az?
- A kend lovát viszem el, - mondta a betyár, nyeglén.
A vén gulyás kezében úgy maradt az acél, ahogy a kovához hozzá akarta ütni. Kővé dermedt az egész ember.
- Azt-e? - szólt kisvártatva, s rekedten nyiszorgó hangjában felfortyanó indulat volt, ami hirtelen elöntötte.
A betyár vagy nem érezte azt ki ebből a békavartyogásból, vagy nem törődött vele. Fennen erősítette:
- Azt la! ha mondom. - Ló kell nekem olyan, aki ösmeri a pusztát s az ördögtől sem fél. Aki, ha elalszom rajta: ringat. Ha észrevesz valamit: felébreszt. A kendé, tudom, ilyen.
- Olyan, - bizonykodott a számadó, s két oldalt félre törölte a szája elől azt a hosszú harcsabajúszt. Olyankor szokta, ha betelt valamivel. Akár étellel-itallal, akár egyébbel: bajjal, emberrel, sok beszéddel.
- Beszéljünk másról, komám! - tette hozzá nyomatékosan. S ebben a fitymáló "komámban" az volt annak a számára, aki az ő nyelvén értett, hogy: "de, ebadta jöttmentje, már abból nem eszel!"
Iszlay nem volt tökkel ütött. Minthogy másról beszélni nem akart, elkezdett az egyik pisztolyával babrálgatni. Csak úgy mellesleg vetette oda; "ebben még van ám töltés, komám!"
A számadó ketté roppantotta a foga között az új pipaszárat. Félpercig csend volt. Csak a két kölyökbetyár marakodását lehetett hallani. Akkorákat nyeltek volt, mint a fiagém, amelyiknek a torkába az anyja nagy halat dugott, s most szinte fulladozik tőle. Erre inni kellett, tehát a maradék pálinkán veszekedtek.
Fent, a magasban, recsegett is egy ilyen átvonuló gémfajzat; de nem lehetett látni, hogy melyik pontján van a homályos légi ürességnek. Iszlaynak úgy rémlett, mintha egy másik István számadó ripakodnék le onnan, amikor az igazi megriszálta idelent a torkát.
- Tudja mit? kölcsönbe, nem bánom, vigye el. De ha másikat szerez, az én fakómat visszahozza. Maradjunk jóbarátok.
- Ez már beszéd, "komám"! - adta vissza a betyár másodszor is a "megtisztelést". Magában pedig azt gondolta: lesd csak!
István ravaszúl pislogott rá s vidám megnyugvással csóválta a fejét.
- Hát mégis jó cserét csinált kend eszerint. Tudja-e, milyen ló az enyém?
- Tudom, ha megmondja.
- Olyan ez, mint a kutya, hogy fütyölni kell neki. Máskép meg nem fogja. A sunyi lókötőt ez magához nem ereszti. Ha, mikor rajta ül, indúlni akar kend, hosszút fütyöljön kend; ha meg akar kend állni, rövidet füttyentsen kend; ha magához akarja édesgetni: aprózva füttyögjön kend.
- No, majd megösmerkedünk. Én is tanulok tőle, ő is tőlem.
- Úgy-úgy, csak jól bánjon kend vele. Oszt' minél előbbre visszavárom.
A betyár únni kezdte a sok szót. Sürgette a számadót:
- Hozassa ide a fakót, hamar. Átnyergelünk s nekivágunk a nagy Nyírnek, Bátor felé. Van-e híd a cserei vizes árkon, a zsombikos között? Arra rövidebb volna. Régen jártam arra.
- Bízza kend magát a fakóra, - magyarázta a számadó. - Indítsa csak a kerek zsombikosnak; akkor a lovam magától is tudja, hogy merre menjen. Ha a hídon túl lesznek, a többi a maga gondja.
Olyan szíves volt, hogy maga indúlt a fakóért. De nem ő maga jött vele, hanem egy külső bojtár.
- A számadó üzeni, hogy bajt jelentettek neki. Átment emiatt a szűzgulyához, a liget-erdőre. Hanem itt a lova.
Iszlay összeráncolta a homlokát s gyanakodva csóválta a fejét. De a számadót már vissza nem hívhatta. Ki tudja, merre járt azóta.
Persze, hogy "ki tudja?" Épp ezért jó is lesz most már innen elsietni.
Intett Cakónak. - Le a nyereggel a beteg lóról s fel vele a fakóra. - Három perc múlva indúltak.
A számadó lova poroszkált elől. Egyenesen abban az irányban, amerre a hídnak kellett lenni.
A pusztai éjszaka csöndjében egy darabig hallatszott a lovak dobogása, prüszkölése. Azután megint csak egy-egy vadmadár riogása sírt le felülről a lakosbojtárhoz, aki egyedül maradt a cserény körül.
A lapos medencék felől, ahol a zsombik közt nádfoltok is akadtak, szárcsa sikkantott. Egyhangú, éles kittyenés volt az, mintha Pán isten sípjába fújtak volna az egymást hívogató elkorcsosúlt faunok, akik igazi hazájokból, az erdők sűrűjéből száműzetve ide menekültek s most ebben a járatlan világban rejtőznek, ahol senki se sejti őket.
Álmosan ácsorgott a bojtár és várta vissza a számadót, aki megmondta volt, hogy hajnalra itthon lesz.
Miközben a kósza szúnyogokat csapkodta magán, messziről idehangzó lövésre riadt fel. - Vajjon ki vadászhatik ott? - tünődött. De minthogy úgysem tudott felelni a saját közönyös kérdésére, megint csak másra gondolt.
Nézte a csillagokat és találgatta, hogy melyiknek a ragyogása hasonlít legjobban ahhoz a szempáréhoz, amely kékebb mezőn termi a nefelejcset, mint a felhőtlen égbolt. Egy pár leányszembe hány csillagnak a tündöklése fér el: azt számlálta; de annyi csillagot nem is talált az égen.
Lódobogás rontotta el a mulatságát.
A számadó jött meg, jóval hajnal előtt. Ámbár már világos volt, mert a hold éppen feljött és merev, behorpadt arcával végigbámúlt a pusztán.
- Nini, - mondta a "lakos" csudálkozva, amikor a számadó a cserény elé rúgtatott, - hát István bácsi, maga a fakón jön?
- Azon! - rikácsolta az öreg élesen.
A bojtár már tudta, hogy nincs tovább. Nem is kérdezte tovább.
Hanem másnap ott találták a kapcabetyár Iszlayt a zsombikos hídja mellett, átlőve, holtan. Ugyan ki kereste volna valami nagyon, hogy mi történt vele?
Amikor a kölyök-betyárokat vezértelen bócorgásuk-közben összefogdosták a pandúrok: zagyván beszéltek valamit, hogy akkor éjjel a híd alól ugrott ki valaki s rájok lőtt. A vén betyár rögtön lefordult a lováról, amely azután gazdátlanul iramodott vissza. Ők ketten azt hitték, nyakukon a csendbiztos: hátra se néztek, elvágtattak.
Ilyenformán nem is tudhatták, ki volt az, aki az ehhez szoktatott fakót magához füttyentette s hazavágtatott rajta.
Aki azt hinné, hogy a Parittyás-puszta éppen annyira van a Tengelytörő-tanyától, mint emez amattól: ugyancsak csalódnék. Mert a Parittyás fönt van a dombtetőn, a Tengelytörő ellenben lent a völgy fenekén; az pedig örök igazság marad, hogy felülről lefelé könnyebb, mint alulról fölfelé. Karvaly Bertalan e szerint lent lehetett Bodor Ferinél egy fél óra alatt is; holott Bodor Feri föl nem kerülhetett a dombra háromnegyed óránál hamarább. Sőt még akkor is az időjárástól függött a dolog, mert ha elkövetkeztek az őszi esők, akkor bizony az agyagos kapaszkodókon néha többet ácsoroghatott a kocsi, mint amennyit haladt, úgy beragadt a vendégmarasztó, utast nyügöző sárba.
Ezen a témán állandó patvarkodása volt a két szittya agglegénynek. Mert ámbár szomszédbirtokosok voltak és igen szerették egymást: mégis ritkán történt, hogy összekerültek. Bodor egyre szidta Karvalyt, hogy azt mondja: "Az a Mátyás király restje még azt várná, hogy én kapaszkodjam minduntalan a hegyre; pedig ha elbotlik odafönt, hozzámig gurúl az ebadta!" - Karvaly meg így felelt: - "Jaj, pajtás, teneked sokkal könnyebb. Mert ha becsípünk kettesben: te, lefelé, mindjárt otthon lehetsz én tőlem; hanem én akár odakint hálhatok, amikor az agyagsár nem ereszt fölfelé, kivált sötéttel, - tudod!"
Akár igazán így járt az eszök, akár csak tettették magokat: annyi bizonyos, hogy veszekedtek miatta; de persze, nem haragosan, csak úgy évődve. Két-három hetenkint egyszer megkívánták egymást, s olyankor gyalogpostás üzengetéssel próbálta mindegyik a másikat magához édesgetni egy pohár borocskára, amiből rendszerint több is lett. Aki szomjasabb volt, az aztán engedett, s elindult. (Otthon, magában, csak nem koccintgathatott.) Úgyis tudni való volt, hogy máskor meg majd a másik lesz szomjasabb...
Most éppen Karvaly Bertalan szánta rá magát, hogy: lesz, ami lesz, de ő ezt a remete-életet egy kicsit megszakítja és lemegy Bodorhoz; úgyis tudakozódni akart tőle az egyik új cselédjéről, aki azelőtt odalent volt béres a Tengelytörőn.
Ámbár már késő délután volt s a novemberi köd is ereszkedett: nem sokat tétovázott. Annyi bizonyos, hogy ha a dombról lejut, a fasorba kerül s az elvezeti a Tengelytörőig még akkor is, ha kocsisostól-lovastól együtt mindnyájan bóbiskolnak. Igaz, hogy egypár sort írni s úgy kérni fölvilágosítást, egyszerűbb lett volna; de mikor abból a fajtából volt, amelyik inkább ázik hatórás szekérúton, semhogy hat sort vessen papirosra; mi több, azt előbb kieszelje s meghányja-vesse, hogy mit is kéne írni.
A kis mokánylovak, amelyek erre a kapaszkodós környékre éppen a legjobbak voltak, csakhamar előálltak. Berti úr fölmászott a szekérre; (ilyen sárban jobb volt az, mint a kocsi, mert a lőcsös alkotmány nem igen dől), beburkolódzott a halinaszűrébe, amelynek a gallérját a füle fölé húzta; éppen csak sapkás fejebúbja meg torzonborz bajúsza fölött viruló orra volt kint a nagy szűrből. Katalinnak, hűséges gazd'asszonyának, aki még elég tűzről pattant fehérszemély vala, visszamordúlt valamit, amit csak ő, meg talán a gazdaasszonya értett, végűl ráförmedt a kocsisra: hajts!
Haladtak a "hegyről" lefelé, s Karvalynak megint úgy rémlett, a hogy ilyen ködös időben máskor is, hogy valami nagy mennykő tóba kell belejutniok, minthogy a dombalja a ködben nem is látszott.
Csak lépésben mehettek, olyan mélyre vágott a kerék, s különben is ezek a "macskák" nem arra valók voltak, hogy ügetőversenyeket nyerjen velök a gazdájok.
Berti hallgatta egy darabig, hogy szólongatja a kocsis a lovacskákat, egyhangú, elnyújtott ümmögéssel: - Bogáárr!... Dereess! meg újra:... Bogáárr!... Dereess!... s végül is azt cselekedte, amit a szekeren rendesen szokott, tudniillik elszunnyadt, mi több, valóságosan el is aludt. Mindössze egyszer érzett fel rövid másodpercekre, s ezt is szokatlan esemény okozta. A fene ködben szemközt jött rájok egy alkalmatosság ebben a nagy elhagyottságban, s a kocsis, - már mint a másik, - nagy csápolással biztatta a lovait, amelyek ugyancsak fújtak a kapaszkodón, minthogy fölfelé tartottak.
- Vajjon ki lehet az a bolond, - gondolta magában Bertalan, a megtisztelést a másik utasra értvén, - aki szintén ilyen időben s ilyen úton delektálja magát; de minthogy szépen elhaladtak egymás mellett, sőt már jócskán el is távolodtak egymástól, tehát nem törődött tovább az "eseménnyel", hanem folytatta az alvást ott, ahol elhagyta.
Egyszer aztán végérvényesen megállott vele a szekere, minthogy a Tengelytörő-tanya úri lakása előtt voltak.
Berti úr föltapogatódzott három falépcsőfokon s a sötét ámbitus fala mellett vonúlt a jól ösmert ajtó felé, amely a házba nyílott. Onnan éppen kijött valaki, lámpással.
Jóarcu, gömbölyded nőszemély volt; fürge, vidám és egy kissé zajos hajlandóságú, mert amint meglátta a nagy szűrt, a sapka tetejét s a vörös orrot, elsikította magát:
- Jézusnak szent lelke! hát magok visszajöttek?
Karvaly szétnyitotta magán a szűrt.
- Kikről beszél maga, Bözse szentem.
Bözse asszony odatartotta a lámpást a vendég mögé.
A vendég nagyot nézett.
- Hol találkoztunk volna?
- Jaj-jaj, - sipította Bözse, - iszen az urunk odament magához.
- Szépen vagyunk, - álmélkodott Berti s a homlokára csapott. - Akkor hát ő volt az a - bolond.
Ezt ugyan nem egészen értette Bözse asszony, de minthogy természetében volt a vidámság, tehát harsogva kacagott: - magok elmentek egymás mellett! - na, lesz káromkodás odafent! hahaha!
A káromkodásra ugyan idelent se sokat kellett várnia, mert Karvaly már rákezdte; de hirtelen abbahagyta mégis. Megakadt a szeme a Bözse pirosságtól szinte kicsattanó arcán, s az arca közepén pajzánkodó gödröcskén. Lecsillapodott. Indult be, a házba.
- No hát, én itt vagyok. Most már megtörtént. Csak lesz esze annak a Ferinek, hogy ha megérti a dolgot, visszafordul. Ő neki sokkal könnyebb. Most ő jön lefelé.
Bözse ott kacarászott folyvást mögötte, miközben bevonúltak. A csudálkozástól nem tudott hova lenni. De azért nem feledte el, hogy ő a ház lelke s hogy itt most váratlan vendég van, akiről gondoskodni illik.
- No, ténsúr, akkor csak szálljon meg minálunk. A gazdám is csak ezt teszi magoknál. Azok meg ott várják vissza magát, fogadni mernék rá. Katalinkát meg is cirógatja az én huncut gazdám, tudom! - (S nagyot kacagott az ötletének.)
Bement az irodába, ahol Feri tulajdonképen állandóan lakott. Itt szokta végezni, ami dolga akadt. Ilyen őszi időben itt már rendesen fűtöttek. Most is jó meleg volt. Ráadásul harapni lehetett a vastag pipafüstöt. A Bözse asszony lámpája olyan szomorkásan pislogott ebben az alvilági füstben, hogy úgy látszott, mintha fátyol volna eléje terítve.
Csettintett a nyelvével, s kacsintott, Bertalant megint megkisértette az ujja hegye; de hazagondolt és türtőztette magát. Valaki mintha azt súgta volna neki: "szemet szemért, fogat fogért"; alig mert hát rápillantani Bözsire, pedig az kétszer-háromszor is elmondta: "megyek már, megyek..." anélkül, hogy igazán ment volna.
Szinte megkönnyebűlt Bertalan úr, amikor végre csakugyan maga maradt. Ledobta a szűrt meg a kucsmát; megfésülködött a tíz ujjával; szétsimította torzonborz bajúszát és előkeresett egy pipát, - az ő rendes vendégpipáját, - amelyre rágyújtson. A dohányos doboz ott volt az asztalon, abból a pipát lassan, szakértelemmel megtömte. De eközben folyvást kifelé fülelt, hallgatódzott. Nem hall-e valamit vagy valakit; kocsizörgést, nyekergést; lóprüszkölést, kocsiskáromkodást, s több efféléket, aminek megörülhetett volna.
Bizony semmit sem hallott, hacsak azt nem, hogy mintha eső verdesné halkan az ablakot. Ha pedig eső lett a ködből, akkor igazán inkább fölakasztja magát az a mihaszna Feri, semhogy visszafelé is ázzék; ennyire ismerte már a kedves barátját.
Leült a nagy karosszékbe, de az alacsony volt neki; fölkelt és sétálni kezdett, le s föl. Aközben pipázott; fújta a füstöt, mintha fizették volna érte. Tűnődött, tanakodott. Vajjon visszajön-e Feri? Ha jön, akkor már útban is van. Akkor félóra alatt itt lesz. Ha nem lesz, akkor nem is jön. Akkor szent, hogy ő is úgy okoskodik: "hátha az a mihaszna Karvaly majd csak hazakerül? És ha nem kerül: akkor is itt van Katalinka..."
Hm, hm! Tán legjobb is lenne befogatni, menni. De most már teljesen sötét van; éjszaka van; a vízmosások közt föl lehet fordulni. Még baj nélkül is legalább egy óráig vergődik fölfelé. Bolondság lenne, nagy bolondság...
- Itt maradok; itt én! - biztatja magát és körültekint; azt keresi, hol hál majd; van ugyan vendégszoba, de az fűtetlen, fagyos; legbiztosabb a Feri ágya; az nyílván ott van a benyílóban.
Éppen jön Bözse asszony és hozza a bort.
- Hallja-e, Bözse szentem, hol szokott Feri hálni?
Bözse megbotlik, s abba belepirul; szinte lecsapja a borosüveget az asztalra, hogy csakúgy táncol mellette a pohár.
- Hát hol... hol! - Jobb lesz, tessen inni; ehun a jó bor ni. A vacsora is kész lesz nemsokára. (Kipördül.)
Berti újra sétál és tünődik. Esik-e még? Mintha már nem is esnék. Vajjon jön-e Feri? Ha nem jön, meg is ütheti akkor a...
Nem fejezi be. Nagyot kiált:
- Még sem maradok! nem én!
Bözse asszony ijedten nyit be:
- Szent Isten, mi baja?
Bertalan nem szól, csak kapkodja magára, amit levetett volt. Bözse csakhamar nem lát egyebet belőle, mint torzonborz bajúszát meg az orrát.
- Hát el tetszik menni? ejnye, ejnye!
- El én; fogasson! Álljon elő a kocsisom, de mindjárt.
Megtörténik, és Berti fölkászolódik az alkalmatosságra.
- Vágtass! - kiált a kocsisra. Mire a két mokány meggörbíti a hátát és lépésben dagasztja az istentelen sarat.
Bözse nem tehet róla, - kacag. Maga sem tudja, miért, csak kacag. Bertalan attól még dühbe is gurul. De szólani röstel.
Eltünnek. Következik a puszta, odakint. A fasor. A ködös, esős, késő esti tájék. A fasorban tutúl a szél. Azontúl még jobban. A csiga nem mászik úgy, mint ez a két gebe. De mikor itt nem lehet másképpen. Muszáj itt megint elaludni.
Berti arra riadozik, hogy elhalad mellettök egy szekér s a kocsis dünnyögve püföli a lovait, amelyek tán még a Parittyásbeli csigáknál is csigábbak.
Mind a ketten sejtik a kocsin ülők, hogy ki lehet az a másik amott; de nem szólnak. Dühösen hallgatnak. Majd! tán még megálljanak itt, esőben, sárban, és örüljenek egymásnak; kezdjék kapacitálni egymást, vissza, egy kvaterkára.
No még csak ez kellene!
Inkább elfordítják a fejöket; jobban behúzzák a nyakokat, hogy ráfoghassák: iszen semmit sem láttak; semmit sem vettek észre; szunyókáltak. Sőt mélyen aludtak.
Magokban pedig csak egy kívánságuk van.
- Bárcsak már otthon volnék!...
A lápszéli pákászviskóból egy ember lépett ki, nyomban utána pedig egy asszony. Fiatalok voltak mind a ketten. Az ember sugár, könnyü mozgásu; - az asszony darázsdereku, lepkelendülésü. Az ember hátán fonott kosár volt, a kezében pedig mindenféle szerszám; nádvágókés, varsa, csónaktoló-rúd, merítő-lapát, amire mindre nagy szüksége van a nádas világát bujkáló pákásznak. Elindult és gyorsan haladt a zsombikos felé, amely alig száz lépésnyire kezdődött a háztól. Ott volt a "csapás", amely a nád széléig vitt, ahol a csónak hozzá volt láncolva egy redves cölöphöz.
De amíg odáig jutott, minduntalan vissza-visszatekintgélt. Nem bírt elszakadni az asszonytól, aki meg őt nézte. Nem integettek egymásnak és némák is voltak; - mégis meglátszott rajtok, hogy milyen nehezökre esik, hogy nem maradhatnak minden percökkel együtt. Amikor az ember eltűnt a nád között a leoldott csónakkal: az asszony is megfordult s visszament; be, a paticsfalu, nádfedeles viskóba, amely éppen csak akkora volt, hogy egy pár ilyen szerelmes lápi madár fészkének megjárta.
Korán reggel volt; már amilyen akkor van odakint, nyáridőben, amikor a nap már leizzasztja a subát a pásztorról. Öt óra lehetett s ámbár a fű még javában harmatos volt, azért érezni lehetett, hogy meleg lesz ma, de nagyon.
A pákász ment a járása-dolga után; meg kellett néznie a halfogóeszközeit; a kint levő varsákat s a tömkeleghálót; aztán a kosárból majd előkerülhet a sarló is, amivel egy kis friss füvet kaszál a bocinak; onnan hozza a szigetségről, ahol virágos a mező, nem savanyu a szénának való növényzet; de oda a bocit nem lehet beterelni.
Amerre járt, mindenütt elárulta a feje fölött kóválygó halászkahad, amely ott lakik a lápi tündérrózsa széles, kerek levelein; - ott költ, s ha a tojáskáit üli, meglapúl a ringó levélbölcsőn, amelyet az apróságának szánt. De ha idegen vetődik a fészek közelébe, akkor fellendülnek a halászkák, és fehérkelyhű, hamvasszirmú légi virágokként sodródnak mindenütt a bujkáló ember után, mintha a szél vinné őket; pedig ha elhaladt az ember a fészkök tájékáról, akkor megnyugosznak és visszasuhannak-szállnak; libegve hullanak le a barna mocsárvízre, a fészkökbe.
Ezt már sokszor látta az asszony, és a halászmadarak ijedt, izgatott kercegését is eleget hallotta. Nem volt rá kíváncsi. Ment a maga asszonyi dolga után, aminek nagy változatossága ugyan nem lehetett; de ami mégis elfoglalta azt az idejét, ami a csókolódzás után, az ura távollétében, ilyenkor megmaradt.
Nem nézett sem jobbra, sem balra, miközben a viskóba befordult; így azt sem vette észre, hogy a vastag fűzfa mögűl, amely a másik oldalon volt, nem messzire a kunyhótól, valaki szorosan odalapúlva, rejtőzve kikukucskál.
Amikor már senki sem volt, aki megláthatta, előlépett.
Aki ebben a pillanatban figyelte volna, amint szinte előrehajolva, merev tekintettel lesett, fülelt: annak eszébe juthatott volna a lápi farkas, amikor a holdas éjszaka csöndjében kullog és loppal közeledik a faluhoz; zöldfényű szeme valósággal világít ilyenkor; s ámbár még nem látják a kutyák: üvöltenek, ugatnak, morognak, borzolódik a szőrük, mert érzik már a szagát.
A külsejéről itélve, valami pásztorféle lehetett, de az is a züllöttjéből. Aki rendes, szolgálatban levő ember: mit keresett volna ilyenkor itt, a lápszélén, még a falutól is félreeső pontján a világnak, ahol nem volt nyáj, nem is volt hát mit őriznie, gondoznia a pásztornak. Várt egy darabig s aztán elszántan indúlt a viskó felé.
Egy kis puli kutya hevert-nyujtózkodott a kertetlen udvarrészen; az idegen jöttére felérzett s vakkantott néhányat. Nem nagyon haragudott; hisz ide rossz ember sosem jött. Mit is keresett volna? De a gyenge csaholás is elég volt, hogy az asszonyt kíváncsivá tegye.
Jött volna kifelé, de a küszöbről hirtelen visszarebbent. A vendég láttára elsápadt. Szívdobogva nyögte: Jézus Mária!
A pásztor dülledő szemmel nézte pár másodpercig, aztán megszólalt, egyben beljebb is lépett: - Nohát itt vagyok, Juliska.
Az asszony reszketett; a halántéka lüktetett, mintha minden csepp vére hol a szívére, hol az arcára futott volna. - És mégis mosolyogni próbált.
- Jaj, de megijesztettél, Vendel. Hogyisne, mikor váratlanúl csak úgy elém toppansz.
- Váratlanul, úgy-e? - szólt sötéten a vendég.
Az asszony titokban imádkozott s gondolatban hányta magára a keresztet; de az arca kezdett színesedni.
- Mért mondod így? Szívesen látlak én. De hogy kerültél ide? Ülj le, beszélgessünk.
Az idegen ember is fiatal volt, ámbár sok minden érhette már az életében. Ez ugyancsak meglátszott rajta. Az arcát benső izgalom dúlta. A szeme, - az igazán olyan volt, akárhogy nézte is az asszony, mint az éhes farkasé, amelyik már alig bír magával.
- Hogy kerültem ide? Tudni akarod, Juliska? Ne félj, majd megtudod. - Emlékszel ugy-e, mi történt velem, amikor a börvelyi korcsmában miattad leszúrtam Danka Pistát, aki most az urad? - Elvittek a csöndérek, aztán becsuktak. Pedig nem volt igazság a dologban, mert ha én le nem szúrom, ő fojt meg engem. Muszáj voltam...
- Ó istenem, minek emlegeted. Ne beszéljünk erről, - nyugtalankodott a menyecske.
Kiabálva, növekvő indulattal mondta. Az asszony tördelte a kezét és szólt volna valamit, de egy árva hang nem sok, annyit sem bírt mondani, annyira kezdett félni.
- Engem oszt' becsuktak, Pista meg felépült. És ti most turbékoltok, élitek világtokat. Hanem énnekem oda az életem, oda a szívem, a becsületem. Rab viselt jött-mentje vagyok a világnak - te miattad.
Az asszony szólni készült, de a másik nagyon benne volt már a beszédben. Hevesen, mindjobban vadulva, folytatta: - Nem nyugodhattam bele ebbe a szörnyűségbe, és amíg rab voltam, csak erre gondoltam. Te rád, Julcsa! S a sok gondolkozástól még jobban epekedtem érted. Annyit tépelődtem, hogy még szerelmesebb lettem beléd, mint valaha is voltam. Amikor kiengedtek, csak az az egy forgott a fejemben, hogy ha valamennyien belehalunk is, ha a világ összedől is, én téged egyszer mégis megölellek. Egyszer, a sok keserves kínért. És aztán hadd csapjon belé a haragos istennyila mindenbe, ami van... Nohát, most itt vagyok. Kilestelek. Régóta leslek már: egyebet sem teszek. Éhezem, mint a kivert kutya, de azt nem is érzem. Hanem ahogy téged szomjúhozlak, attól a poklok égnek bennem. Most megtudtad, mi hozott ide engem.
Úgy beszélt, lihegve, kapkodva, fulladozva, mint aki részeg s attól zavarteszű. Az asszony lassankint mégis nyugodtabb lett. Mintha már nem félt volna. Inkább még biztatva kérdezte szives hangon: - Igazán, most is szeretsz, Vendel?
A legény elbámúlt. Nem értette. Mindent inkább várt, mint ezt a bátorító kérdést. Rémületet, menekülni vágyást; éppen csak ezt nem. Akadozva, feltörő örömmel dadogta: Juliska!
Ahogy mondta, abban több volt, mint egy egész könyvben lehetett volna. Egy lépést tett az asszony felé.
- Várj, Vendel, hallgass meg, - szólt az asszony és a kezét védőleg tartotta maga elé. - Most előbb én beszélek. Nyisd ki a füledet és az eszedet is. Nincs sok időnk, mert az uram csak az ócska hálóért ment, azt ki kell javítani. Rosszkor jöttél, de ha nem vesztegetjük a szót, megérthetjük egymást; annyira még futja... Őszinte voltál, én is az leszek; jó szívvel vagy hozzám, én is így érzek te irántad. Csudálkozzál, de én az isten ujját látom abban, hogy te most itt nekem megjelentél.
Elhallgatott. Majd kiszakadt a keble. A szeme könybelábbadt. A vad legény csak nézte, bámulta; alig hitt a saját fülének. - Hogy gondolod, Juliska? - kérdezte.
Az asszony fohászkodott és lesütötte a szemét. - Én már nem szeretem az uramat, Vendel. Rosszúl bánik velem és én már rég tudom, hogy nem is voltunk mink egymásnak valók. Soha, egy percig sem. A te szavad után most már megvallhatom. Fájt az én szívem is te éretted, amikor az az eset történt. Sokat sirattalak. Százszor elgondoltam: mennyivel jobb lett volna...
De nem bírta már megvárni a többit. Lelki mámora, sejtése, teljesen elhatalmasodott rajta. Újra közeledni próbált.
Az asszony hátralépett.
- Várj Vendel, hallgass végig. Vagy-vagy. Én hajlok hozzád; mindig is tetszettél te nekem. Most, hogy itt teremsz: mintha álmodnám. Hisz, mintha hívó szavamra jöttél volna. De egyet érts meg, Vendel. Én tisztességes voltam leánynak is, - az leszek asszonynak is. Az uramat, mondom, nem szeretem, el is akarom hagyni; hogy te most előkerültél, csak rajtad áll, hogy te érted hagyjam el; de csak tisztességgel teszem. Ebből nem engedek. Ettől nem tágítok. Ez vagyok és holtamig ez maradok. Ha az uramtól elváltam, leszek a feleséged, csak a tiéd, egészen a tiéd; de másképp sehogysem. Én azt akarom, hogy aztán megbecsülj. Nehogy, ha jóllaktál velem, világ csúfjára ott hagyj.
- Nem tudom Vendel, semmit sem tudhatok. De ha szeretsz, ha igazán szeretsz, akkor elvársz addig. Meglátod, nem sokáig. Neked is milyen jó lesz, ha úgy tudsz a magadénak, hogy aztán érezheted: ezt az asszonyt is hiába kerülgetné más.
A pásztor fülében harangok zúgtak; az orra cimpája tágult; kezdett az esze megbomlani. Értette is, nem is az utolsó szavakat. Látszott valami rajta abból, ami benne égett. Az asszony megrezzent és emelt hangon folytatta:
- Ha pedig nem így gondolnád, akkor soha, de soha sem lesz a dologból semmi sem. Mert én inkább a saját szívembe döföm ezt a kést, semhogy tisztességtelenül közel eresszelek, s akkor csak a véremet ihatod, de sehogy sem ölelhetsz.
Ott állott a hirtelen felkapott késsel a kezében s aki ránézett, elhihette neki, hogy megteszi, amit mond.
Ha azzal fenyegette volna a legényt, hogy leszúrja: az semmit sem ért volna. De hogy ő haljon meg: ennek a gondolatára megdermedt a zsákmányra éhes lápi farkas.
Egyetlen másodpercen múlt, hogy mi történjék. A láncos falióra ketyegése mintha félrevert harang kongása lett volna.
És ebben a halálosan nehéz pillanatban megjelent a küszöbön valaki, akinek a lépését nem lehetett előbb hallani, mert mezítláb jött a gyepen, a kutya pedig nem vakogta meg az érkezését.
Ott állott Danka Pista, a menyecske ura, aki tudja isten, miért, miért nem, talán egy itthon feledett utolsó csókért került vissza, mert arról szó sem volt, hogy foltozni való hálóért ment volna.
Az asszony látta meg előbb, minthogy a küszöbbel ő volt szemközt. Nagyot sikoltva rohant feléje. A nyakába ugrott s ölelte; hozzátapadt a halálos rémület védelmet kereső ösztönével; fedezte a testével; minden mozdulata, szava elárulta, hogy mennyire szereti és félti.
A két ember rögtön megértett mindent.
A pásztor azt, hogy ravaszul rászedték, csak szóval tartották, elbolondították; a pákász azt, hogy mit keresett itt az a másik, aki egyszer már majdnem a másvilágra küldte.
A lápi farkas meg volt fogva s aki megfogta, le is akart számolni vele.
Lerázta magáról az asszonyt és neki ment a gonosz szándékú orvnak.
Ütötte-verte, ahol érte. Minthogy erősebb volt, legyűrte, rongygyá tépte. Ha az asszony rémült sikoltozása észre nem téríti, tán meg is ölte volna.
Igy csak felnyalábolta végül és megalázva, megszégyenítve az előtt, aki miatt minden történt, kihajította a viskóból. De még azután is tovább lökdöste, taszigálta, rúgta, amíg valahogy fel nem tápászkodott s el nem tántorgott előle, szédűlő, véres fejjel.
Amikor a pákász visszament a feleségéhez, ennyit mondott: ez se jön vissza többet, tudom.
De azért aznap éjjel kint hált a kunyhó előtt, mert hát az ördög nem alszik.
Minthogy a lápi madarak neszén kívül egyebet nem hallott s a kutya is békén volt: elaludt.
Amikor hajnalban kinyitotta a szemét, szokatlan dologra esett első pillantása. A nagy fűzfa felé fordult volt s mintha most arról valami lógott volna; mintha a vastag ágra dobott száradó hálóban egy igen nagy kisértet-hal akadt volna meg az éjszaka.
Felugrott s arra tartott.
De csakhamar kővé váltan maradt egy helyben. Rémülten vetett keresztet. Megösmerte az akasztott embert.
- Mégis csak visszajött, - mormolta elborzadva.
Este volt és esett az eső. Nyári eső ugyan, de azért az az utasember, aki a községen keresztül kocsizott, nem valami barátságosan emlegette a szenteket, akik ilyen időt produkáltak, éppen most.
Fedeletlen kocsija volt, tehát ázni kellett benne. - Ráförmedt a kocsisra: - Fordulj Darázsék felé! - és dörmögve, magában beszélve tette hozzá: a herkó-páternek sem rontom magamat tovább, bármi történik is.
A kocsis szót fogadott s ahelyett, hogy kihajtott volna a községből, egy sikátoron leügetett a kertek alá, ahol az országúttól félreeső ponton volt a Darázs-kúria.
A kapu nyitva volt, sőt olyan rozoga állapotban leledzett, hogy valószínüleg kiesett volna a sarkából, ha be akarták volna tenni; - a csurom víz fogat tehát a csatakban tocsogva, akadály nélkül fordúlhatott be az ámbitus elé.
A kutyaugatásra kijött valaki. Az utas a félhomályban csak sejtette, hogy a gazda lehet, minthogy nagy ember volt és nyitott pipájának a parazsa fel-fesziporkázott. - (Cselédembernek itt aligha szabad lett volna pipáznia.)
- Te vagy az, Muki? - kérdezte az utas, morgó hangon.
- Én hát; - hát te ki vagy? Szállj le!
- Majd nagyot nézel, hogyha meglátsz. (Aközben csakugyan kászolódni kezdett s csakhamar fent botorkált a homályos ámbituson.)
Jó közelről szemlélték egymást. Darázs Muki még meg is tapogatta a vendégét. Utoljára azt mondta: - Nem ösmerlek. - De mindjárt hozzátette: - Ne törődjél vele; - gyere beljebb.
A vendég nem mozdúlt. - Mégis jó lesz, ha előbb megismersz. Régen nem láttuk egymást. Lehet annak már vagy húsz esztendeje is.
- Akkor alkalmasint nagyon megváltoztál.
- Magad se különben. Hasat is eresztettél. - Várj csak, hadd nyitom ki a szemedet. De aztán ki ne dobj, mert úgyis csak ez a bolond nagy eső vert be hozzád. - Enélkül bizony nem jöttem volna. Nem remélhettem volna szíveslátást. Kiesett az egyik kerekünk, s amíg azzal bajlódtunk, ránk esteledett. Máris bőrig áztam. Ebben a rongyos faluban nincsen szállás. Még a halálos ellenségemhez is be kellett kopogtatnom. Három óra is beletelnék, amíg a Pallagosra érnék.
Muki hátrahőkölt s azzal rá is testelt az egyik lábatlankodó kuvaszra, amely éktelenül kezdett vonítani. - Legalább rá lehetett fogni, hogy a kuvasz miatt tántorodott meg. - Mégis csak összeszedte magát.
- Testestől-lelkestől; szőröstől-bőröstől; fülig sárosan, éhesen-szomjasan, - ha már úgyis tudod.
- No, akkor szépen vagyunk.
Ezt a tettetéshez nem szokott emberek nyíltságával mondta.
- Ugy-e, megmondtam, hogy nagyot nézel? Hát most mit csinálsz velem, he?
Muki egyet gondolt.
- Ne félj, nem vagyok emberevő; ami elmúlt, elmúlt; különben is régen volt; talán igaz sem volt; - hanem azért baj van; nálunk most nagytakarítás, meszelés van. Nem tudom, hova teszlek. Minden felfordult itt. Magunk is egy kis szobában húzódtunk meg. Hacsak az ebédlő nagy díványával be nem éred...
Bódi fellélekzett. - Még ha kis díván volna, akkor is jó volna. Sőt nagyon jó volna. Nem vagyok én akkora nagymarha-ember, mint te.
Már kezdte a régi pajtáshangot, amihez valaha hozzászoktak. Biz az csakugyan régen elmúlt. Amikor egymástól elszakadtak, nagy haragban voltak. - Engesztelhetetlen gyűlölet férkőzött közéjök egy leány miatt, akibe mind a ketten szerelmesek voltak. S a leány utóljára is Darázs Mukihoz ment feleségűl.
Ennél közönségesebb történet kevés van a világon; de ami azután következett, az mégis közönségesebb. Tudniillik Darázs Muki, aki adóssággal megterhelt birtokát a felesége örökségével szerette volna rendbehozni, egyre hiába várta, hogy az az örökség végre rájok szálljon. Az öregek (az asszony szülei) nem siettek a szívességgel, máig is jó egészségben éltek. Gazsi ellenben egy darabig búsult és fájdalmas vereségét agglegény módra siratgatta; mindaddig, amíg úgy meg nem szokta a magányos élettel járó jókat, hogy még kötéllel sem lehetett volna többet oltár elé vonszolni. Élt, mint hal a vízben, s ha eszébe jutott, három-négy vármegyét látogatott végig könnyü vadászbricskáján, jó négy lóval.
Nem cserélt volna a római pápával sem. Sőt azzal legkevésbbé.
- Már most ne sokat okoskodjunk, - határozta el Muki, - gyere be; az asszonyt lepjük meg. Valahogy majd csak leszünk. - Hej, kocsis! hajts az istálló elé, fogj ki, abrakolj!
Így történt, hogy a két ellenség nemsokára terített asztal mellett ült az ebédlőben, ahol a felfordúlás valamivel kisebb volt, mint máshol. Mialatt a háziasszonyt várták, aki részint a konyhával volt elfoglalva, részint a toilettjével bajoskodott, néhány kvaterkát előlegeztek magoknak. Gazsi igen udvarias igyekezett lenni és elragadtatva mondta aközben:
- Micsoda szépség ez a Mariska, - pardon! a feleséged őnagysága, - még ma is! (Magában pedig azt gondolta: az ördög se hitte volna akkor, hogy ilyen hízott libává gömbölyödik, pedig világéletemben mindig iszonyodtam a libazsírtól!)
Muki vállat vont. - Tudod, kutyabaja neki. Enni-inni van itt elég, ámbár - egyebünk sincs. - Egész nap veszekszik hol velem, hol a cselédekkel, s ha belefárad, jól esik neki az ebéd, a vacsora.
Csakugyan, most is be lehetett hallani az asszony éles hangját, aminek kétségtelenül pörölő jellege volt.
- Hallod?
- Hallom.
Egy kicsit szüneteltek. Muki törte meg a csendet, mert Gazsi attól félt, hogy tapintatlanságot talál mondani, ha siet a beszéddel.
- Ha hiszed, ha nem, örülök, hogy itt vagy. Nem haragudtam én rád igazán, sohasem. Csak úgy beleheccelődtem. - Bolond az ember néha; maga sem tudja, miért.
- Hej, Muki! könnyű teneked, - vélekedett Gazsi gonosz diplomáciával. - Te végre is célt értél. De az én életem tulajdonképen elhibázott, elzüllött élet. Ne haragudjál, de nekem még ma is sajgó emlékeim vannak miattad.
- Lásd, ezt szeretem, hogy ilyen őszintén megmondod. Így igazán becsüllek. Nem is volna emberi, ha másképen volna. Ha máskép beszélnél, azt hinném, tettetsz és hazudol. De ez az igaz nyiltságod meghat. Mondok én neked erre valamit, hogy lásd, mennyire becsüllek. De előbb igyunk egyet.
Kocintottak, ittak. Aztán Muki megriszálta a torkát. Hallgatódzott, nem jön-e még az asszony. Végül halkított hanggal szólott: - Azért én téged - mégis irigyellek...
Gazsi kérdőjellé vált.
- No igen, tudod, a szabadságod miatt. Nagyszerű életet élsz. Olyan vagy, mint a madár. Néha a fülembe jut, hogy micsoda vidám napjaid vannak. Senkitől sem függsz; jösz-mégy; éled a világodat. Irigyellek, mondom.
Gazsi eltakarta a tenyerével a száját, hogy ne lehessen látni elfojtott mosolygását.
- Nono, túlzol barátom; az mind csak a sátoroscigány sorsa. Azt hiszed, örömem telik benne? - Van is otthonom, nincs is. Ellenben te a Paradicsomban élsz állandóan. Egy remek asszony mellett, aki megédesíti az életedet.
Gazsi szerénykedő mozdulatokkal hárította el magától a hamis feltevést, s aközben félszemmel sandított a kövér nőre, aki csak úgy fújt a szoros fűzőben. Nagyon piros volt, minthogy a konyhából jött, ahonnan egy kis főző-illatot is hozott magával. Az ura tréfájára még jobban elpirult.
- Te mindig a régi bolondos vagy, te Muki. Ne hallgasson rá, Bódi. Nem is olyan nagyon szerelmes már belém, ha mondom, higyje el.
Gazsi szörnyűködött. - Lehetséges volna? - Hisz még leánykorában sem láttam szebbnek nagyságos asszonyomat. Én biz' még most is szívdobogást érzek... megvallom...
Először ettek gulyáslevest, azután rántott csirkét öntött salátával; volt mellesleg borjúszelet is; hátha a vendég a szárnyast nem szereti. Később turóshaluska következett, s édesnek valami tortaféle; végül juhturó (igazi kárpáti), és ami gyümölcs éppen akadt. Őnagysága minduntalan ráparancsolt Gazsira: egyék! - s ha Gazsi szépen megköszönte, hogy neki már elég, akkor szó nélkül rakott a tányérjára. Egyék!
Mást nem is igen mondott; hanem ezt annál határozottabban ismételte. Aközben ő maga is evett. Mindenből kétszer. Az édes tortából háromszor is. Muki szakadatlanul ügyelt, nehogy üresen álljanak a poharak. De ha tele voltak, akkor őnagysága így szólt Gazsihoz: - igyék!
Mire megvacsoráltak, Gazsi meredt szemmel bámult maga elé, és nagyokat sóhajtott. Asztalbontáskor úgy csókolt kezet őnagyságának, mintha még abból a nagy darab puha fehérségből is kóstolni próbált volna. Őnagysága kissé ott feledte a kezét az övében, sőt a szorítását vissza is szorította. (Ennyit csak megérdemelt Gazsi, annyi szenvedésért.) Azután visszavonult és ott hagyta az urakat a kibontott üvegek mellett.
- Isten ments! - tiltakozott Gazsi. - Az már sok lenne a jóból, nem szabad visszaélnünk...
- Ejnye, de jó házas ember lett volna belőled! - kiáltotta Muki. - Én meg - ezt már halkan susogta, a tenyerét oldalt a szája mellé tartva, - jobb lettem volna agglegénynek. - Neked megvallhatom. - Biz' Isten máig sem szoktam meg a szent házasságot; - csak úgy tűröm.
- Mukíí!! (Két "í"-vel kiáltotta az asszony, a szomszéd szobából.) Muki megrezzent, felugrott, rohant. Amikor eltünt, Gazsi kajánul kacagott magában.
Muki úgy jött vissza, lábbujjhegyen, mint aki kikapott. - Tudniillik, - magyarázta, - csöndesebben legyünk. A feleségem itt alszik mellettünk. Minden szó behallatszik. - Persze, ha kiabálunk.
Halkan, óvatosan babrált az üvegekkel s töltött.
- Azért mulathatunk. Fent maradhatunk akár reggelig. Amikor le akarsz feküdni, szólj; - a szobaleány ide vet neked ágyat. Mindjárt is megteheti, - várj csak...
Kiosont a cselédekhez, azokkal rendezkedett; a szobaleány hozta az ágyneműt s eligazított mindent a nagy dívánon. Muki segített neki.
- Tudod, mondtam a feleségemnek, hogy csak pihenjen nyugodtan. Egész nap strapában volt; s már ő se valami túlságosan fiatal. Gondolnád-e, hogy negyven, sőt negyvenkét esztendős is elmult? Most van a negyvennegyedikben. Nem volt nagyon fiatal, amikor elvettem. De éppen hozzám illett. Én tíz esztendővel vagyok idősebb. Hát te?
- Én?... Körülbelül én is. Hisz egykoruak volnánk. De a nagyságos asszonyról igazán nem gondoltam. Milyen gyönyörű nagy haja van; sötét, mint az éjszaka; az arca meg piros és fehér; liljomra hintett rózsa...
Muki a válla közé húzta a nyakát, hamis arcot vágott; mind a két mutatóujjával fenyegette a levegőt. Hangtalan szájmozgatással jelezte inkább, semmint mondta: - pszszsz!... erről ne beszéljünk...
Gazsi megértette és lesütötte a szemét.
- Gyereketek nincsen? - kérdezte, hogy a kényes témáról másra térjen.
- No, még csak az kellene!
- Miért? hisz az vele jár a családi boldogsággal.
Muki dühösködni kezdett. - Mondtam, hogy ördögnek kell a családi boldogság. (Ijedten hallgatott el, s gyanakodva, lassan fordúlt a szomszéd szoba ajtaja felé, nem nyílt-e ki véletlenül, vagy máskép.)
- Jó, jó! De lásd, kiért kínlódol akkor?
Koccintottak, ittak. Mind a kettőjöknek ízlett. Hozzászoktak volt valamikor; de most inkább csak Gazsi gyakorolta. Mukin hamarabb meglátszott. Bágyadt és nedves volt a szeme.
- Sírni tudnék amiatt, ami történt, - mormolta és kenyérgalacsint sodorgatva meredt az abroszra.
- Mire gondolsz? - kérdezte Gazsi részvéttel.
Jókora szünet múlva felelt neki Muki s a legnagyobb önfeláldozás készségét mutatta átszellemült arca.
- Ha akarod, elválok a kedvedért a feleségemtől! Jóváteszek mindent!
Gazsi kézzel-lábbal tiltakozott. - Hadd el Muki; jól van így, ahogy van. Ne légy gyerek! Kutyabajom sincs nekem. Ha meglátogatsz Pallagoson, majd meglátod.
- Meglátogatlak, öcskös! - Szavamra, meg! Hanem az asszonyt nem viszem el. Ő csak maradjon itthon.
- Majd szépen megkérjük rá...
- Mukíí!! - harsogta valaki belőlről a szomszéd szobából.
Muki majd felborította az asztalt, úgy igyekezett oda.
Amikor visszajött, így szólott: - Tudniillik, hogy most már lefekhetnénk. Holnap is nap lesz, - őszerinte!
- Helyes, - feküdjünk le.
Elbúcsúztak. Megitták a szent János áldását.
Muki megtörölte az öklével a száját.
- Gyere, csókolj meg; 'iszen kibékültünk, ugy-e?
- Életre-halálra! örökre!
És összecsókolództak.
Amikor Muki eltűnt, Gazsi az ajtóhoz lopódzott, úgy hallgatta, hogy veszekszik elfojtott hangon az asszony. Szidja Mukit.
Megmozdítottak egy széket; Gazsi megrettent, hogy valamelyik talán ki akar jönni; - hamar a dívánhoz sietett s rádobta magát.
Úgy aludt el, ruhástól, bolond kedvvel.
Amikor reggel megint összekerültek, azt kérdezte tőle az asszony: - Hallja-e, mit kacagott maga álmában egész éjjel?
Odakint egyet-kettőt vakkant a kutya; a hangja halk, vontatott morgásba vész, az is elhal s azután csönd lesz, aminő előbb is volt.
Gazd'uram mégis felérez rá odabent s félkönyökére támaszkodva figyel. Szokatlan dolog, hogy itt, a pusztán, éjjel, oka legyen a kutyának ugatni, tél évadján, amikor még vándorlegény se jár, pásztortűz se csillog; a szomszéd tanya kuvasza is megbúvik otthon és nem kóborol a kietlenségben.
Ámbár a kutya elhallgatott, gazd'uram kíváncsi, s ha már felébredt: "kinéz". Leszáll a vackáról, csizmát ránt; a subáját, amivel takaródzott volt, a nyakába hajítja s kicsoszog. - Az asszony az ágyban vagy hallja, vagy nem; annyi szent, hogy hallgat.
A kutya odadörgöli a pofáját a subához s hízelegve mászna a gazdájára, de egy legyintéssel lepofozzák. Gazd'uram nézi az éjszakát, aminek olyan kifejezéstelen egyformasága van itt, s keresi körös-körűl: mire vakoghatott a kutya az imént.
Nincs nesz; - nincsen mozgása az életnek; még a szomszédok kutyái is némák. Egy-egy tanya negyedórányira van egymástól. Egymást nem zavarja; - magának szunnyad most mindegyik. Mért ugatott hát a bolond kutya?
A kuvasz felvakkan rá s gazd'uram most már úgy sejti, hogy az imént is eféle lehetett. Valahol megzavarhatta valami az e tájon tanyázó vadludakat s azok húznak itt most másik tóság felé. A ködben alacsonyan járnak és jeleket adnak, rikkantanak egyet nagy ritkán, mert most nem olyan beszédesek, mint ősszel.
Most itt se volnának, ha olyan enyhe nem volna az idő. De a laposok telvék vízzel s a vetés mind szabadon, - hó nem borítja; a vadlúd mért sietne el innen, ha nem muszáj?
Még nagyon korán van. Még a jószág is pihen. Etetésre majd felkel a "legény", aki ott hál az istállóban, hogy legyen ki őrizze a lovat, a tinót, a riskát. De ha már felkelt gazd'uram, mégis kíváncsi egy kevéskét; megindúl csöndesen s végigballag az eresz alatt az istálló felé, amely oda van ragasztva a lakóházhoz, hogy minden együtt legyen, könnyebb legyen a felügyelet, ami itt a pusztán még nagyobb gond.
Az ajtó előtt megáll, s hallgatódzik. Kíváncsi rá, vajjon be tudna-e nyitni anélkül, hogy észrevegye a legény, akire minden rá van bízva. Csakugyan úgy taszítja be az ajtót, hogy maga is elcsudálkozik tolvajtehetségén.
Csönd és békesség, kint és bent.
Az istállóban meg sötétebb van, mint odakint; csak az tudhatja, merre van a jószág s merre a pásztor-vacok, aki járatos itt. Gazd'uram persze az. Megtehetné, hogy leold egy csikót s kivezeti, hadd látná, meddig tart a fia nagy álomszuszéksága; - de aztán eszébe jut, hogy járt tavaly a követválasztáskor. Akkor is kíváncsi volt s ki akarta próbálni a legényt, milyen bátor. Amint a gyerek a másik kortestanya táján kószált öreg este: ő - az apja - hátulról megmarkolta. A fiú se volt rest, hirtelen megfordult s rövid botjával úgy kollintotta fejbe tulajdon szülőapját, hogy majd elesett tőle. Még jó, hogy "muttersróf" nem volt a boton, ahogy a falubeli legénység éppen erre az alkalomra felszerelni szokta.
Ilyesmit kockáztatni nem lenne okos dolog. De legalább megszégyeníti az álmos legényt. Nagy hangon bekiáltott neki: "tűz van, hej!"
A lovak a váratlan riasztásra összerúgtak, de a legény még erre sem mozdúlt a sarokban.
- Ez már mégis sok, - dörmögte gazd'uram s gyufát gyújtott. - Majdhogy bele nem ejtette a lángot a szalmába, úgy elcsudálkozott, mert - üres volt a vacok.
Gazd'uramban meg is hült a vér, de fel is fortyant utána nyomban az indulat.
A lovak hátranéztek; az egyik a lármára még horkolni is kezdett. A bocik csöndesen kérődztek; bánták is ők, hogy Gabi merre van.
- Kíváncsi vagyok, - dörmögte a gazda és megtapogatta a pokrócot a vackon. - Abbizony, még meleg, - dünnyögte magában, - nem is rég mehetett el.
S amint eszébe ötlött, hogy az imént vakogott a kutya, mindjárt tisztán látott: Úgy a', - akkor ment el... szent, hogy akkor ment el.
Nagyokat fújt, mint a rosszkedvü bika, ha megáll az ember a karámja előtt. Még a szeme is úgy meredt, a nyakát is úgy megszegte, amint kioldalgott az éjszakába, hogy a friss levegőn lecsillapodjék.
Ha most hirtelen előtoppant volna a legény, baj lett volna; hirtelenkezü volt az öreg, a fia pedig pulykakakas. De attól nem kellett tartani, hiszen csak most ment el, s nem azért ment, hogy mindjárt itthon legyen.
Gazd'uram a fülére húzta a báránysüveget s felhajtotta a suba-gallérát, úgy járta körül a tanyai viskót, nagy komorságában. Maga sem tudta miért, csak körüljárta. A mozgás jót tett neki, s legalább megértette, hogy csakugyan keletről fúj a szél, tehát alkalmasint tiszta idő lészen. A tiszta idő tán meghozza a fagyot, s aztán hadd jöjjön rá a hó. Mert így nem igazi a tél, hiába mondják, hogy nem eszi meg a farkas.
Jó messze, a balra eső tanyán, ebugatás zajgott bele az éjszakából kiváltó hajnalba. Az öreg arra kapta a fejét s megrándúlt a homlokabőre a kucsma alatt. - Ahá!
Gondolt egyet s elkezdett tanakodni. Hiába a szomszéd kutyája se ugat, s ha vadliba járna arra, azt ide is lehetne hallani. A vadliba szava majdnem annyira hallik, mint a darué, s legalább is annyira, mint a póli madáré. A szomszéd tanya jó séta, de ha ott szól ősszel a póli, azt itt mindig gyönyörűséggel hallgatja az anyjok. Akkor hát a vadliba "gi-gá"-ja is idáig csendülne most. Pedig lám - nem csendül. Nem is vadliba jár ott!
- No várj, te gézengúz! - mormogta s azzal felkerült megint a pitvar elé. Ott ácsorgott - ácsorgott jósokáig, s addig nézte a foszladozó ködöt, amíg csak bele nem unt. Leült a kis lócára, s engedte, hogy a kuvasz oda heveredjék a lábafejére; olyan volt az, mint a meleg lábzsák.
Nagy volt a csönd. A messze pusztaságon a legkisebb hang se zavarta meg ezt a félelmes magányt s gazd'uram elgondolta, hogy nyáron ilyenkor már régen fent van a pacsirta a menyei kék mezőkön és ott dalol-dalol, pityürkél, muzsikál, hogy csuda. Most pedig;... - ejnye, nyila csapja meg, milyen nagyot kukorikolt a bolond vén kakasa! Bizony mégis csak reggeledik már.
S az állatot nincs, aki megetesse. Pedig itt az ideje. - No várj, te kötni való.
Az persze elvárhat; - de a jószág alig, vagy csak kárral cselekszi. Gazd'uram is kidöcög megint az istállóba s meggyújtja a mécsest, azután nekilát, hogy a fia dolgát ő maga végezze, vasvillára kapja a takarmányt s beledobálja a jászolrácsba; a tejelő jószág répát is kap, aztán következik az almozás, minthogy nem nézheti a hiányosságot semmiben sem.
Telik-múlik az idő s lám egy kicsit dereng már keleten, a ködön keresztül. Ámbár a köd is ritkább; elhajtotta a szél a nagyját, csak az apraja-véknya bujkál még a tanya körül. De attól már ellátni egy darabon a nagy barnaságba, ami körös-körül terűl itt és színeket megkülönböztetni még nem enged. Pedig mindjárt a napraforgó-kerítésen túl kezdődik a vetés, annak világossal ugyancsak élénk már a zöldje.
Maholnap felkél az anyjuk is és kezdi a napot istenáldással, fejéssel; s az a kötélrevaló még sehol sincs!
Erre a végszóra megvakkan odakint a kuvasz, éppen úgy, mint először, az éjjel; halk morgásban végzi s aztán örvendő nyihogással fut ki a pusztára.
Az öreg falhoz támasztja a villát, összeráncolja a homlokát s kilép az istállóból. Majdhogy bele nem ütődik a fiába, akin mindenkép meglátszék, hogy siet. Szinte liheg belé.
Egy darabig csak állanak, szemközt egymással, némán. Aztán felmordúl az öreg:
- Ellopták az éjszaka a csikót.
A fiú mintha egy csöppet megszeppenne, de hamarosan ránt egyet a vállán.
- Nem így mondaná azt ídesapám!
Az öreg elképed.
- Hát hogy? te bicskás!
- Nem sokat szólna akkor, csak ütne.
- No né! a naplopója!
Ebben minden elösmerés van a fiú esze iránt. Szinte lecsillapodik első indulata, úgy folytatja a vallatást:
- Hun jártál, lókötő?
A fiú csak áll és mintha igen is nem is, rándítana a vállán.
- Szólj, ha kérdelek, vagy búbon ütlek. Itt van a jószág őrizetlenül, egész éjjel...
A fiú belemordúl:
- Tódít ídes apám... Iszen csak hajnalban mentem el.
Az öregnek még a fejebőre is mozog, úgy emelgeti a homlokát. A báránysüveg szinte billeg rajta. Bevonul az ólba s maga után húzza a gyereket.
- Ejnye, az apád Árgyílusát, azt mondd meg, hun jártál?
- Hun... hun! - ismétli a legény dacosan s megint csak elhallgat.
- Hallottam a kutyaugatást a Bogyai-tanya felől; ott settenkedtél, úgy-e?
A fiú féloldalt fordul a gyanusításra s most már nagyot ránt még a derekán is. Akár azt lehetne érteni belőle: kinek miköze hozzá. Ámbár egy szót sem szól, az öreg mégis leckézteti:
- Hallod-e, velem ne feleselj!
- Tyűh! te, nem áll be a szájad? Nem takarodol a dolgod után? Köszönd, hogy az anyádat sajnálom, különben menten agyoncsapnálak most; azt én, te mihaszna!
Az ajtóban váratlanul megjelenik az anyjuk; rocska van a kezében. A fejéshez készül. - A két férfiember utat enged neki. A fiú biztatni kezdi a fekvő riskát: "Fartanye! Kelj fel már!"
Az öreg az asszony előtt rösteli folytatni; megcsóválja a fejét s dohogva-morogva lép ki az istállóból. Lekapja a süveget a fejéről, meg újra felteszi. A subáját meg-meglibbenti, hogy jobban hűtőzzék a levegőn. Melege van, de nagyon. Pedig hát tél volna.
- Ebadta, ni! Már szólni se lehet neki! - lelkendezik nagy méltatlankodással.
Ümmög-hümmög s bemegy a házba; előkeresi a pipáját, rágyújt s mérgeseket szippant belőle elfojtott nagy indulatában.
Ezalatt odakint már világosodik is és egy pipiske felül a vályú szélére, ott mondogatja: tyürü-tyütyűű!
Ámbár gyönyörű tavaszi nap volt, a kondori puszta kácsavirágos réti laposán mégis rossz dolguk volt a mindenféle mocsári és vizi madaraknak. Egy fiatal legényke vadászott ott és hajszolta a sneffeket, a vadrucákat, a csapatosan járó bajnokbíbiceket, amelyeknek már kezdett a gallérjok megtelni, kiszínesedni. A pusztaságon gyöngén pihegő szellők táncoltak végig s az égen éppen csak mutatóban látszott néhány fehérarcu felhő; idelent, a füves rónaság zöldjén szeszélyes fordulatokkal kacskaringózott egy keskeny aranyfolyó, amelynek fényes sárgaságát milliónyi nyíló kácsavirág hímezte rá az üde, fiatal zöldre.
A pelyhedző bajúszú Nimródocska nekiszelesedve gyúrta-taposta a zsombikot a sok aranyvirág között, amelynek a szára mindenütt belenyúlt a barnás mocsárvízbe. Felséges fürdő lehetett az, ilyenkor, amikor a nap szinte nyáriasan sütött; aztán a sárga bokréták alatt, az árnyékban, mégis hűvös maradt a víz.
De mikor azok a huncut sneffek olyan villanóan gyorsak, és mire a gyakorlatlan puskás összeszedné magát, ők már tudja isten hol járnak, milyen messzire nyilalnak a soha viszontnemlátás üzenetével!
Bizony jó sokáig egyetlen egy lövés sem történt és az urficska lihegve, szívdobogásos fáradtsággal határozta el, hogy egy kis szünetet tart amott, a fasorban, amely félkörben kanyarodva tért ki a vadvizes mélyedés elől, ahol az aranyfolyó kígyódzott, díszeskedett.
Arra tartott tehát, éppen a fasor könyökének, ahonnan a puszta másik oldalára is jól elláthatott. A fasor mellett az út sáros volt az éjjeli esőtől. Ámbár nem igen volt mit kímélnie a csizmáját, amivel úgyis csak cseberből vederbe lépett volna: mégis ösztönszerűleg választotta ösvénynek a fasor árkát, amelynek az alját még az ősszel bepárnázta a beléje hulldogált falevél.
Így jutott el véletlen fedezet alatt a "könyökig", ahol hirtelen megállította valami, ami a figyelmét egyszerre lekötötte.
Az aranyfolyó a tájt majdnem a fasor alá kanyarodott, de egy vékony ágával egyenest beleszaladt a pusztába. A kettő közt képződött félszigeten nagy jajongással röpködtek a bíbicek egy pont fölött.
A megriadt szegény madaraknak most nem volt játékos kedvök, mint máskor, amikor csudás tornamutatványokkal mulattatják egymást a levegőben. Most nem bukfenceztek, nem írtak nyolcasokat a repülésökkel, hanem inkább libegve ácsorogtak, - ácsorogtak a magasban, meg újra elkanyarodtak, hogy rögtön visszatérjenek s keserves rívásukkal kényszerítsenek valakit, hogy ővelök törődjék, ne egyébbel.
A fiatal vadász már tudta miről van szó. A bíbiceknek ott lehet valahol a fészkök s most tojásaikat féltik az istenadták attól, aki ott bolyongott az ő rejtett kis otthonuk tájékán. Annyi eszök nem volt, hogy megértették volna a tojásrabló furfangját, ami éppen abból állott, hogy ott kell keresnie, kutatnia, ahová a síró bíbicek legmakacsabbúl vissza-visszatérnek.
Az urfiban ágaskodni kezdett a virtus. Ohó, hisz' ez nem szabad! a tojásszedés tilos! no ezt a fészekrablót most szépen meg lehet itt csípni!
De a következő pillanatban már lecsillapította - legalább egyelőre - a mezőrendőri hajlandóságát és csak kíváncsian leste, hogy mire megyen a tojástolvaj, aki piros fejkendőjével s a hóna alól kisárgálló nagy bokréta kácsavirággal, amit most szedhetett, élénken emlékeztetett a tengelicemadárra, amelynek szintén piros a feje és sárga tarkázat van a szárnyában.
Nő volt a bíbicek háborgatója s az urficska abból igyekezett megállapítani a tulajdonságait, amiket innen is láthatott belőle: hogy a tocsogós, lucskos sétatéren feltűrte volt a szoknyáját s ilyformán térden felül is mutogatott valamennyit a lábaszárából, ami úgy fehérlett, hogy éppen csak emiatt volt az egy csöppet röstelni való.
Az úton nagy kattogással közeledett egy parasztszekér s amikor odáig ért, ahol az úrfi rejtőzött az árokban, az öreg vizsla előugrott, és tudja a jó isten miért, miért nem, indulatosan megugatta.
Erre a pusztai csendet stílszerüen zavaró zajra odafordúlt a tojásszedő némber. Talán meglátta a lappangó vadászt, vagy a lombtalan fasor mellett ugató ebet ismerte meg, vagy csak az úrfi puskája csöve villant egyet a napsugár játékától: így vagy úgy, mindenképen ki kellett valamit találnia abból, ami fenyegette, mert egy-két másodpercnyi merev figyelés után gyorsan fordúlt a sarkán és sietve igyekezett átlábolni a sárga folyón; ott hagyott bíbicet, fészket, - csapot-papot.
A szekér eközben elhaladt s a vén vizsla is elhallgatott. A fészekrabló mégis sietve igyekezett kifelé, a fasor mentén vezető útra. Ott aztán szedte a lábát, igen nagy búzgalommal, a szoknyáját aközben leeresztette, de féloldalt fennakadt belőle egy darabka, s a hány lépéstől libbent, annyiszor elő is villant az a takaratlan fehérség, ami az urficskának annyira szemet szúrt volt.
Most már lelkendezve futott a vadász az árokban, a puha, neszfogó talajon, hogy a tojástolvajt utólérje. Amikor már csak néhány lépésnyire volt tőle, izgatottan szólott rá: megállj! (Mint a régi pandúrok, ha a kapcabetyárt meg bírták lepni.)
Ott álltak, szemközt egymással; a leány égő, félénk, nagyratágúlt őztekintettel és olyan piros arccal, ami pirosabb volt még pipacsszínü kendőjénél is; a fiú pedig csudálkozva, feszesen és valahogyan röstelkedve, mint aki jóvá tenni szeretne valamit, de nem bírja kitalálni, hogyan kezdjen hozzá.
A leány erősen szorongatta a köténye csücskét; látszott, hogy a kötény zacskójában van valami, amit alkalmasint titkolni szeretne. Hanem a sok sárga virág kihullott a hónalja alól, ijedt visszafordúlásakor.
A legény lehajolt és elkezdte az arany virág szálait bokrétába kapkodni.
- Hol szedted ezt a sok szép virágot? - kérdezte kissé bambán.
A leány szája szögletén pajkos mosoly jelent meg egy másodpercre; de nevetni mégsem mert.
- Ott ni, - felelte gyorsan és a mezőn sárgálló aranyfolyó felé mutatott.
- Csakugyan! ott sok kácsavirág van! - állapította meg a legény és a hangjába minél több gyöngédséget próbált belefuvolázni.
A leány nem bírta el sokáig azt a furcsa nézést, ahogy az urficska rábámult. Lesütötte a szemét. Úgy érezte, hogy csiklandozzák és mindjárt kacagnia muszáj. A köténye csücskét ösztönszerűleg szorongatta aközben. Aggódva, szívdobogva várta, mikor kérdi az urfi: mi van abban?
De csak nem kérdezte. Mintha egyenesen kerülni akarta volna, hogy észre kelljen vennie a kötényt. Egy pár tengelice röppent át felettök s leszállott a fasor egyik magas fájának a tetejére. A hím rögtön rákezdte a dalát; azt a csattogó, ékes, bravúros szerelmi hímnuszt, amihez épen ilyen verőfényes tavaszi nap illik legjobban. A fiúnak eszébe jutott, amit az imént gondolt, amikor a tojástolvaj pirosbóbitás fejét és sárga bokrétáját először megpillantotta: "olyan vagy ám te is!" És kiegészítette ezzel a titkos óhajtással: "ha én így tudnék! - tengelice-nyelven beszélni teveled!"...
Ehelyett végül azt kérdezte: hogy hívnak? honnan jöttél?
- Amonnan, a Szilágyi-tanyáról. Látni a mezőn a fehér házat; vörös cserép a fedele; tavaly épült; én pedig a tanyás leánya vagyok, Anica...
Az urfi kedvetlenül nézett arrafelé, messzire. Jobban szerette volna, ha az urasági birtokról való lett volna a leány. Ahonnan ő is jött. Vannak ott leányok elegen; a juhász-számadónak is kettő; a béresházakban is egynéhány; de azok olyanok, hogy - próbálnának csak itt tojást szedni!
- Haza mégy, Anica? - kérdezte majdnem szomorúan.
- Hova mennék? Ha késem, kikapok. Azt sem tudja a szülém, hogy eljöttem.
- De isz' el nem lopnak; nagy leány vagy.
- Az ám; éppen azért...
Megint lesütötte a szemét. Az urfinak olyan volt az, mintha hirtelen beborúlt volna, pedig alig úszott az égen egy-két sirályszárnyú fiafelhő.
Szerette volna a leányt tartóztatni, marasztalni. Olyan szép volt itt minden; a nap sütött, hogy attól minden életnek fel kellett pezsdűlnie; a fű szemlátomást nőtt a mezőn; még délibáb is látszott a távolban, ahol néhány tanya mintha vízben állott volna. Rezgett, remegett a levegő; az aranyfolyó mintha valósággal hullámzott volna az enyhe szélben, ami végigborzolta; és a bíbicek már elcsöndesedtek, megnyugodtak; senki sem háborgatta őket.
Itt lehetett volna maradni akármeddig. Akár a fasor árkának a partján, ahol a pirosködmönkés "istentehénkéi" felmásztak az aszott kóró szárára s ott sütkéreztek; akár a kácsavirágos mezőn, ahol volt egy-egy dombosabb pont is, ahova nem ért fel a víz és a gyepen épp' úgy fészket lehetett volna rakni, ahogy a bíbicek cselekszik.
Mind e helyett végül is csak annyit bírt kérdezni a legényke: Mikor jössz el megint?
És nehogy a leány azt mondja, nem jövök: hamar kieszelte, hogy valamivel csalogatni kellene; meg kéne vesztegetni; igérni kellene neki valamit, aminek ne bírjon ellentállni.
- Tudod mit? - szólott titkolódzva s némi sejtetésével annak, hogy ő tőle függ az egész dolog, - én megmutathatom neked, hol van a legtöbb bíbicfészek. Ott annyi bíbictojást szedhetsz, amennyit csak akarsz.
A leány elpirúlt. Letekintett a köténykéjére s ebben a szemérmes mozdulatában ez volt: Lám, kitalálták, tudják...
De a kis legény még most is lovagias maradt. Nem akarta megérteni, mire gondol a leány. Hanem, ahogy így nézte zavart kis ábrázatát, amely úgy hasonlított a hamvas harmatos tearózsához, nem bírt ellentállani félénkségében is merész, nagy vágyának, ami majd megbolondította, úgy ostromolta ebben a pillanatban.
- Anica, csókolj meg, - kiáltotta esdő parancsolással, - azután eleresztlek...
A leány megrezzent, feltekintett; ijedten és mégis kiváncsian igyekezett leolvasni a fiú arcáról: igazán akarja-e; azután hirtelen körülnézett, egy szempillantással meggyőződött róla, hogy senki sincs az egész nagy pusztán, csak a csupasz fák, s a fényes sárgavirágok; még a madarak is hallgattak, elrejtőztek, nyilván nem törődtek mással, csak a magok dolgával...
És: ott csüggött a legényke nyakán, aki ölelte; de csak egy pillanatig.
Mert a kisleány riadtan pattant hátra és kétségbeesve nézett le a földre.
Ott, a nyirkos rög közt, egy tucat szerencsétlenül járt bíbictojás tartalma sárgállott, akárcsak az aranyfolyó fényes virágai. Hisz' amikor összeölelkeztek, Anica önfeledten eleresztette volt a köténye csücskét.
Bodros Andrásné, - alig esztendővel ezelőtt még csak Mányi Tercsi, - a kapuból is utána beszélgetett indulóban levő urának, aki a városba készült szekeren, nagyvásárra.
- Oszt' vigyázzon kend magára, édes uram, hallja-e? Nehogy korcsmázzon, áldomásozzon kend. Ha végzett: induljon vissza mindjárt. Tudja, hogy félek is magamban; meg oszt' kendet is itthon szeretem tudni, érezni. Érti-e?
András gazda meghúzta egy kicsit a gyeplőszárat, úgy tartóztatta a már-már igyekvő lovakat. Hóha! hó!... És simogató szemmel nézett vissza a feleségére, aki a magyarázgatásba mintha egy kicsit belepirúlt volna. Nyilván volt a hangjában valami, ami Andrást végigcsiklandozta s azt a gondolatot keltette benne, hogy: lám, mennyire nem lehet el a menyecske őnélküle. - Ámbár már nem volt éppen abban a korban, amikor a szerelmes enyelgés leginkább való az embernek, mégsem állhatta meg, hogy egy pár dédelgető szót ne motyogjon. - Jó, jó, szívecském; dehogy is maradok el, hogyha nem muszáj. Megjövök idejében. Alkonyatra bizonyosan várhatsz.
És amikor végre meglegyintette a lovacskáit, hogy már most igazán hadd ügessenek: folyvást visszatekintgélt a feleségére, aki neki is támaszkodott a kapufélfának, nem is, olyan könnyedén hajlott egy kicsit arra az oldalra, amely felől a tenyerével a kaput érintette.
Szép és fiatal volt az asszony. Talán ha húszesztendős. Györgymezőn azt tartották, hogy bolondot cselekedett, amikor Bodros Andráshoz, a kétgyerekes özvegyhez, hozzáment. Pedig hát nem volt attól kezdve gondja az életre. Andrásnak háza, telke, szőlleje, jószága, mindene volt, ami a falusi jómódot teszi. S a fiatal Bodrosnétól ki kérhette azt számon, hogy ezeken kívül is megkapta-e, amit a szent házasságtól várni szokás: igaz egyetértéses boldogságot. - Mányi Tercsinek bizony nem nagyon volt mit aprítania a tejbe a szülei házánál. A szépsége-fiatalsága pedig az Árgyilus királyfik várásában elhervadhatott. Tán mégis így volt okosabb, ahogy volt, minthogy, lám, - ilyen gyöngédeden bántak egymással a "fiatal" házasok.
András már rég befordult az elhajló fasorba, de még akkor is visszanézegetett. Persze, onnan semmitsem láthatott. Azt sem látta, hogy alig kanyarodott szem elől a gazda szekere: a menyecske gyorsan elpördült a kaputól, és mintha bajt érzett volna odabent, lelkendezve futott be a házba.
Nem volt a szobában más, mint a két gyerek. Az egyik a tízesztendős kis púpos fiú, akit apró korában elejtettek s akkor így elszerencsétlenedett; gerince roppant és púpja nőtt; meg az alig kétéves csöpp leány, akire még folyvást vigyázni kellett szegénykére, s más pesztra híjján a bátyja dajkálgatta. Egyébre úgy sem volt jó!
Most is egymással mulatoztak, s a kis leány elpityeredő arcocskával simult a bátyjához, amikor a mostohája rájok kiáltott:
Itt egy csöppet megakadt. Kahicsolt. Újra kezdte: - te meg Pali, erigy fiam hamar a tarlóra, az erdő alá, ahol a juhok legelnek; mondd meg a bojtárnak, hogy elfogyott a tüzifa idebent, pedig kenyeret kéne sütni. Jőjjön be, hasogasson;... te maradj ott, őrizd a juhokat helyette. Szelídek, sehova se mennek. - Oszt déli harangszóra megint ott lesz a bojtár, akkor hazajöhetsz, jó kis ebédkére. Ha nem lesz hiba, mákos csikot kapsz délre...
Olyan hadarva beszélt, hogy szinte kapkodott a levegő után, amikor befejezte. Elfordúlt a kis púpos fiútól, aki csak úgy oldalt pislogott rá, kedvetlenül, de nem mozdúlt mindjárt.
Erre már ment a fiú. Elindult, olyan sietős sompolygással, mint a megriasztott kuvasz, amely attól tart, hogy végig is vágnak rajta.
De amint az utcán volt, meglassította a lépését; a kerítéshez csúszott, ott ácsorgott egy kicsit, tanácstalan mélázással. Azután, hogy úgy rémlett neki, jön a mostohája belülről: hamar nekieredt megint és hátra se nézve ment-ment, ki a községből, el az erdő felé, amely innen, a szélső házak tájától nem volt messzire.
Mialatt a nyomorék fiú így mégis szót fogadott, Bodros Andrásné hamarosan a tükör elé pördült és megforgott maga körül; hajlott jobbra-balra, mint a szellő lengette rozmaringszál; a haját félrefésülgette a homlokáról s a halántékáról; a nyakára, - arra a fehér bársonyosra, - rátekergette a piros kalárisgyöngyöt, amit a múlt karácsonyra kapott az urától; a keszkenőjét, ami a vállát födte volt, letette; (iszen melege volt s még melegebbje készült lenni;) azután a fali szekrényből tele üveget vett ki, meg két cifra poharat; felterített s a fehérabroszos asztalra mindent rárakott, ami jó éppen akadt a háznál. - Így várta... tudja a jó isten, kit várt; - iszen az ura még csak az imént ment el; - a juhász pedig, akit fát hasogatni hivatott, nem volt ünnepi vendég.
Ha valaki épp' ekkor ment volna el Bodros Andrásék háza előtt, kihallotta volna, hogyan dalol odabent egy lázongó szívü fülemüle a menyecske torkából:
De tovább nem bírta; abbahagyta, kifutott a házból a kapu elé; csak úgy dünnyögve nótázta a többit; - az utolsó sort szinte didergő vágyakozással, halkan duruzsolta:
"Szívem Jancsi, terítsd le a subádat!"...
És arra nézett, amerre a kis púpos fiú elment.
Az már messze járt. Már ott is volt az erdő alatt, ahol a juhnyáj - a Bodros Andrásé - legelt; még pedig jóval közelebb, mint máskor szokott. A juhászbojtár ott állt az árokparton, még sokkal közelebb, mint a nyáj, és elibe sietett a fiúnak, amikor meglátta.
Pali észrevette, hogy jön és megállott.
Elkezdett reszketni. A szíve majd szétrepedt, úgy vert. Maga sem tudta, miért, csak azt szerette volna, hogy most égszakadás-földindulás legyen hirtelen, amely eltemesse őt is, a bojtárt is, hogy soha többet se találkozzanak; meg ne mondhassa neki, amit a mostohája üzent.
Hiába, - a bojtár csak jött; - sietve jött, mintha nem bírná kivárni, amíg az üzenetet valahára hallja.
A púpos fiú lüktető agyában homályos zavaros képek kavarogtak; végigélt valamit az emlékezetében, amit már látott egyszer, de nem értett; vagy legalább nem egészen értett. Nem sok volt, mégis majd megbolondult tőle. Mert hogy magába zárta, soha senkinek el nem mondta; még gondolni is csak akkor mert rá, ha a csöpp hugán kívül senki se volt a közelében. Hanem olyankor annál jobban égette a titkos látomány képzeleti megujulása. Amikor a mostoháját a kertben derékon kapta a juhász, - ez itt ni, - és az asszony szabódott is, nem is, de nem kiáltott; eltakarta az arcát, hanem az ölelést mégis hagyta, tűrte.
A kis púpos ott volt a málnabokrok alatt, ahol senkise gondolta. Muszáj volt neki látni. És magában ordított rájok, hang nélkül. Amikor azok valamitől hirtelen szétrebbentek, ő felkelni sem bírt az ijedtségtől; csak hideglelősen nyögött, mintha boszorkány igézte volna meg.
Ez volt előtte, - ez a kép. És most, hogy a bojtár erre sietett: zúgó, zakatoló agyvelővel csak erre bírt gondolni.
Amikor már közel volt a bojtár és nem lehetett várni az üzenettel, hirtelen elindult ő is, szemközt a legénynek. Rákiáltott:
- Jancsi!... Jancsi bácsi!...
- No mi az, Pali? Hivatnak, ugy-e? Oszt' te itt maradsz helyettem. Délre, harangszóra visszajövök. Ha nem lesz baj, pompás furulyát faragok neked bodzafából.
A fiú sápadt volt; nem felelt mindjárt. Lassan jött meg a szava. Azt mondta:
- Nem, Jancsi bácsi, nem hivatják. Az édesapám otthon van és fát hasogat, mert a mostohám kenyeret akar sütni. Csak maradjon itt és egye meg délre a kenyerét, meg a szalonnáját. A többit majd megmondja este édesapám.
Ezzel megfordúlt, s ahogy hitvány ina bírta, szaladt visszafelé.
A bojtár bambán bámult utána és morgott, káromkodott aközben.
A púpos fiú azt már nem hallotta.
Futott-futott; és vézna kis melléből fájdalmas zokogás tört fel, amikor rémüldözve hiába kereste, hogy mit mondjon otthon a mostohájának; mit mondjon este az édesapjának, ha bevádolják neki.
A havas sűrűségen keresztűl halk csörtetéssel közeledett valami, erre, a nyíltabb nagy erdőség irányában. A bokrok meg-megzörrentek néha, amikor közéjök furakodott; ilyenkor, a nesz után, egy darabig csend lett, mintha a bujkáló lény azt leste volna: nem volt-e túlságos a zaj, amit okozott, s nem jönnek-e most már annál könnyebben a nyomára.
Bármily óvatos volt is ez a lopódzás, megriasztott egy őzet, amely egy zúzmarás bokor alatt pihent. Az őz vén bak volt s amint tovarohant: itt-ott megállott pár másodpercre és nagyokat böffent; erős, riasztó jeladása messze hallatszott az erdei csendben.
Jött-jött, s már jó közel jutott a szélső bokrokhoz, ahol azután hosszasan leskelődött, fülelt.
Végre elszántan lépett ki.
Ember volt. Puskás ember, aki ebben a pillanatban is lövésre készen tartotta rozoga fegyverét.
Meglátszott a tartásán, hogy nem az a reménység izgatja, mintha hirtelenében valami vadat pillanthatna meg. Inkább a váratlan támadás ellen való védekezés szándéka volt a mozdulatában és gyors körültekintésében; valamint abban is, ahogyan egyetlen ugrással, a hiúz lapuló szökésével keresett fedezetet egy nagy fa dereka mögött.
Éles szemének gyanús lehetett valami, amit észrevett. Igaza is volt, mert ugyanabban a másodpercben harsány kiáltás csendült egy másik vastag fa mögül: - állj!
A puskás ember biztatás nélkül "állott". - Egy helyben és mozdulatlanúl, - s csak éppen annyira pislogott ki, hogy hamarjában tájékozódhassék. Aközben is erősen szorongatta a puskáját, amelynek a kakasa föl volt húzva. Arcán elszántság kifejezése volt; szeme gyakorlott villanással kutatott át minden olyan pontot, ahonnan baj fenyegethette. Fiatal volt s a tagjaiban mintha acélrúgó lett volna. Más emberfiát megvette volna a hideg abban a vékony gúnyában, ami az ő izmos termetéhez tapadt. Típusa volt a született vadorzónak.
- Tedd le a puskádat és lépj ki onnan, ha kedves az életed! - szólott az előbbi parancsoló hang. - Úgyis ösmerlek. Nyisztor Tivadar vagy. Régóta leslek; most valahára megcsíptelek.
Aki így beszélt, - Pozdor Lukács, az uradalmi erdővéd, - félig megmutatta magát. Az ő kezében is puska volt. Talán bátornak akart látszani, vagy igazán az is volt; mindenesetre érezte, hogy nem szabad aggodalmat sejtetnie.
A legény, amott, a másik fánál, már rendben volt a helyzetével is, magamagával is. Jóízűen kacagott.
- Talán meszet ettem, te Lukács! - Csakugyan "megcsíptél?" Hol van az még!
Az erdővéd sokkal tapasztaltabb róka volt, semhogy ne tudta volna, milyen hiábavaló, sőt veszedelmes volna most a hirtelenkedés. Ha az ilyen vadorzóféle az első pillanatban meg nem ijed, akkor a legrosszabbra is készen kell lenni. Akkor könnyen nagy párbajra kerülhet a sor az erdő elhagyottságában.
Nyugalmat erőltetett magára s így szólott: - Látod öcsém, én nálam messzehordó golyós puska van, ami átjárja még a vastag fát is. A te kotyogós "lőcsödben" meg legfeljebb ha durva sörét, vagy ólompityke lehet. Az bizony szanaszét hord. Ennyiről el sem találnál vele.
S hogy bebizonyítsa, mennyire lefitymálja azt a "kotyogós lőcsöt", egészen kilépett a fedezete mögül.
De rögtön vissza is ugrott, mert a vadorzó gyanús mozdulattal emelte feléje a fegyverét.
- Hallod-e, nem félek, - magyarázta Pozdor, - de egy szem mégis belecsapódhatnék a szemembe, bolondjában. - Beszéljünk okosan, tanácsolom.
- Ha nagyon okos akarsz lenni, fordulj meg és tégy úgy, mintha nem is láttál volna. Akkor én sem látlak.
Az erdővédet elfutotta a méreg, de türtőztette magát. Nyelt egy párt, s csak aztán felelt. - Hát ha azt akarod, hogy ott fagyj meg, nekem az is mindegy. Én várhatok, ráérek.
Az orvvadász még szemtelenebbül kacagott, mint az imént.
- Gondolod, Lukács, hogy az én dolgom sietős?
- Majd elválik, öcskös. Addig is megpróbálom és beleeresztek egypár golyót a fádba; - hátha a bőrödig jut.
- Próbáld meg, Lukács, - szólott a vadorzó elszántan, s vállat vont. - Legalább megtudjuk, érdemes-e félni a híres puskádtól.
Ez a feltevés megdöbbentette az erdővédet. Még csakugyan kisülhet, hogy nem megy át a golyója a nagy fán s akkor egyszerre csúffá lesz; akkor aztán hiába ijesztgeti a legényt, rá sem hederít többet. Más húrt pengetett, nagy okosan.
- Mégsem teszem. Nem akarom a pusztulásodat. Sajnálnálak.
A vadorzó szinte tátott szájjal bámult.
- Igazán sajnálnál? Akkor derék ember vagy, Lukács. Lásd, ezt nem gondoltam volna. De mondd csak, hogy az ördögbe tudtad, hogy erre jövök? Hisz amarra üldöztél.
Lukács mosolygott. - Kétszer már elcsúsztál előlem, mondta; kitalálhattam, hogy te is úgy teszel, mint a vén vad: "visszatörsz"; - amikor ma elloholtál előlem, nem utánad siettem, hanem ide, ahol a nyomod megmutatta a havon a rendes járásodat.
- Ejnye, de huncut forgása van az eszednek!
- Már látom, lehet tanulni tőled.
Az erdővédnek tetszett a dícséret, kivált ez az "illetékes" oldalról jövő; nagyot gondolt s kimondta:
- Bizony, ha megokosodnál és felcsapnál hozzánk vadőrnek, jobban járnál. Nem sajnálnám tőled a tanítást.
Az orvvadász csak rázta a fejét erre a pártfogó ajánlatra.
- Szeretnél tőlem szabadúlni, Lukács; hogy egy kis koncért eladjam magamat olyan rabnak, mint te vagy. De én azt nem bírnám ki.
- Bolond beszéd; - nincs-e nekem mindenem? Még vadásznom is szabad.
Az erdőőr vörös lett, mint a rák. Kis hijja, hogy a maga veszedelmébe nem rohant ettől a fennhéjázó dicsekedéstől. De még jókor a jobbik eszéhez kapott.
- Egyszer már beösmerted, hogy huncut forgása van az eszemnek. Lesz abból még több is. Örökkétig csak nem maradunk itt.
- Én akár addig is, - hencegett a legény. - Jobban megszoktam én a féléjszakán át való egyhelyben ácsorgást, mint akármelyiktek is.
- Hanem ha szökni próbálsz: véged; ezt jegyezd meg. Ha már olyan jól ösmersz bennünket, nyilván azt is tudod, hogy milyen lövő vagyok. A futó rókát is golyóval lövöm le.
- Hallottam, Lukács. De azért nem félek. Nem is mernéd, meg aztán - jobb szíved van.
Szerencse, hogy ezzel az enyhítéssel lecsillapította a vadorzó az újra nekibőszült erdővédet, mert az már igazán alig bírt magával.
- Mit! hogy én ne merném?! Száz vadorzót is fogtam én már, hékás!
- Fogtál, fogtál; de akkor még nem voltál házas ember. Nem nagyon bántad a bőrödet. Most pedig feleséged van és két porontyod. Azoknak apa kell.
- Biz' azoknak az kell, - erősítette Lukács.
- Pedig, ha lelőnél, a törvény előtt is nagy bajba kerülhetnél. Ha hátulról lőnél meg, az nem "jogos önvédelem", - ennyit én is tudok.
Pozdor Lukács bambán csóválta a fejét; a vadorzó folytatta: - Ha meg rosszul találnál és én felépülnék, mit gondolsz, mi lenne? Akkor kettőnk közül az egyik elpusztulna a föld színéről. Együtt nem lehetnénk rajta. De te nem mernél ok nélkül bántani; csak én lesnélek mindenütt; minden bokor mögött; a hidak alatt; a sötét utcasarkon; az ablakodnál, amikor vacsorázol; - sohasem tudhatnád, mikor üt utolsó órád; de mindig félhetnél tőle. Bele bolondulnál te abba, hamar.
Az erdővédnek végigborsódzott a gerince. Nagyot káromkodott.
- Úgy-úgy, csak könnyíts magadon, - biztatta a legény, - jó az nagyon, mint a fejfájás ellen a tormalevél; aztán ha tiszta lesz az eszed, akkor beszélgessünk.
Egy szajkó röpült el felettök s leripakodott rájok, mintha szidta volna őket: - "Még sem volt elég? meddig rontjátok még a levegőt!"
Egy pár szélkölyök surrant a vágás bokrai közé s megrázta a zúzmarás galyacskákat. A ragyogó, fehér zúzmara-morzsák ezrei finom jégcsillám alakjában hullottak a hóra, amely rongyos télibundát dobott a fonnyadt lombra is, meg a füves tisztásra is.
Ez kitöltötte azt a kis szünetet, ami alatt az erdővéd úgy sem tudott volna mit mondani.
- Ugyan, min múlik, no? - csudálkozott a legény.
Pozdor megriszálta a torkát. - Hát... a jó szívemen! Magad mondád. - Szinte mohón erősítgette: - Nem lőnélek le, mert sajnállak. De csakis azért ám.
A vadorzó nem tudott mit szólani. Rántott egyet a balvállán is, aztán a jobbvállán is. Megilletődve hallgatott.
- Tudod mit, Tivadar, - szólt az erdővéd, - mondok egyet. Miért öljük agyon egymást, amikor nem muszáj? Kérj szépen s akkor eleresztelek.
- De hisz meg sem fogtál még, Lukács.
- Nem; hanem el sem eresztettelek, s nekem a becsületre is adnom kell valamit.
- Jaj, de bolond ez, hallod-e! Oszt', hogy ha kérlek, mi lesz akkor?
- Az lesz, hogy megigéred: nem jösz ide többet az én kerületembe. S aztán: fel is út, le is út.
- Hátha nem tartom meg? - tünődött a vadorzó.
- Az más. Az akkor lesz. Most az igéreted mégis csak fedez engem.
- Már csakugyan huncutul forog az eszed, Lukács. Isten neki, igérek, amit akarsz.
- Kérsz is?
- Ha neked jól esik.
- Akkor rendben vagyunk. Fordúlj meg hamar és menj az utadra. Vissza se nézz. Ne félj, nem teszek kárt benned; iszen jó szívem van!
A vadorzó várt egy nagy lélekzetvételig; de aztán vállat vont. Puskáját lövésre készen tartva, megfordult s elindúlt. Lassan, sétálva, bandukolva ment, mint akinek nem sürgős a dolga; vagy mint aki mutatni akarja, hogy egy csöppet sem fél. Sietni röstelt volna.
Pozdor Lukács nézte a távolodó legény széles hátát s nem bírt ellenállni a kísértésnek, hogy célba ne vegye.
Fölemelte a "golyóst" s összeszorított szájjal, lélekzetét visszafojtva kereste szemével a puska célgombját és egy vonalba hozta a vadorzó háta közepével.
- Hajh, hogy buknék fel, ha most elhúznám a ravaszt! - gondolta magában.
De nem húzta el; inkább gyorsan lekapta a válláról a puskát, nehogy ha a legény mégis vissza találna nézni, megértse, mire gondolt.
Megint hallatszott amott a csörtetés, a havas bokrok között; de már nem olyan óvatosan, mint az imént.
Pozdor Lukács hallgatta, hallgatta.
- Hiába no, nagyon jó a szívem, - mormolta.
És ő is elindúlt, más irányban.
Amióta a parádés az angyaloskúti gazdaságba került, tele volt vele az egész környék.
A "parádés" az új írnok volt, aki gazdag földesúri családból származott és csak praxisra jött ide, mielőtt a maga gazdaságára rászabadult volna. Nemhogy neki járt volna fizetés, angária satöbbi, mint a kollegájának, aki napestig kemény munkában volt és ugyancsak megszolgálta a betevő falatját; hanem még ő fizetett az ellátásáért, sőt a lováért is, meg a lovászáért is, aki egyszersmind az inasa volt.
Gondolni lehet, minő föltünést keltett ekkora úr a "környéken", amely a falun kívül csak egypár pusztából, meg azokból a községekből állott, amelyek a postájokat Angyaloskútra kapták. De a vasút még innen is vagy két kilométernyire esett, oldalvást; úgy, hogy a vonat zakatolását a falubeliek csak akkor hallották, ha arról fújt a szél.
A "parádést" délelőttönkint többnyire a kasznár úr mellett lehetett látni, amikor kikocsiztak ketten a gazdaságba. Ilyenkor "leckét" vett. Egyik majorból a másikba mentek s a parádés megtanulhatta, hogyan legcélirányosabb ilyen vagy olyan alkalommal káromkodni. Alkalom tudniillik mindég volt erre; csak észre kellett venni. (A gazdálkodás részben éppen az ilyen észrevevésből áll.)
Délután aztán már csak úr volt a parádés. A rendes szieztázás után majd mindig kilovagolt. Szép, tüzes, ijedős lovát ügyes kézzel kormányozta; a falubeliek aggódó gyönyörködéssel nézték, hogyan ágaskodik a horkoló nemes állat, amikor az utcai gyerekek porfelhőt verve kergetődztek körülötte s meg-megriasztották. A parádés tudniillik fényes újkrajcárokat szórt a gyerekeknek, akik ilyenkor a legváltozatosabb tornamutatványokkal bukfenceztek egymáson keresztül, hogy megkaparíthassák a zsákmányt.
A kasznárék udvaráról indult ki, minthogy ott lakott. Végigment a főutcán; ki, a vásártér felé, ahol a postahivatal volt. A postán már tudhatták a gyermekek zajongásából, hogy jön. Olyankor a postamester kopasz feje egy pillanatra megjelent a vasrácsos ablak mögött; de rögtön el is tűnt. Az öreg pápaszemes honpolgár betipegett a szomszédszobába s elfojtott hangon kiabálta: - Mariska! Mariska! gyere ki!... Ülj ide a hivatalba; én elmegyek egy kicsit, átmegyek a tanitóékhoz a kerten át; az erdésznél is van dolgom; fát vettem és még nem adták ki...
De nem ment sem a tanitóékhoz, sem az erdészékhez, hanem átcsoszogott a harmadik kis szobába, az udvariba, amelyből a konyhán át csakugyan ki lehetett jutni a kertbe. Ott egy öreg asszony foltozgatott, kötögetett, szótlanul foglalatoskodott. A gondolatai, ha voltak is, ki tudja, hol és merre jártak.
- Hallod-e, te, Judit, már megint jön; - ujságolta az öreg izgatottan.
- Ki jön? - kérdezte az idős nő, mintha álmában beszélne.
- Ki! hát a "parádés"! Meglásd, ebből még kisül valami. Mariska szép leány, nagyon szép; olyan az arca, mint a liljom és a szeme mint két nagy fényes fekete bogár. Néked volt olyan valaha.
- Ó istenem! - dünnyögte az öreg asszony zavartan, majdnem tiltakozva.
- De igen, Judit; neked olyan volt. Én tudom. Ki tudhatná, ha én nem? Mariska a te leányod; - a mi leányunk, - egészítette ki, - az eszét éntőlem örökölte.
Az öreg nő bólintott. Annyit hallhatta az urától ezt az osztozkodást, hogy már rég belenyugodott. Különben is könnyebb lehetett így: nem vitatkozni, mindent helybenhagyni.
- Te Judit, - kezdte újra a postamester, - én utána jártam ám a fiatalember dolgainak. Vagyonos földesurak. A postabélyegző nyomán indultam el. Majd minden nap levelet kap hazulról s egyszer mondta, hogy az édesmamája ír olyan gyakran. Libucfalvára való, az Alföldről; közel a Tiszához. Van vagy ezerötszáz hold prima földjök s a legény csak egymaga lesz hozzá. De most még fiatal. Nem több az huszonkét esztendősnél. Vagy tán ha huszonhárom. Ő ugyan huszonnégyet füllent, hogy itt nagykorú lehessen. Ha ez elvenné Mariskát, hajh!...
Az ősz asszony utána sóhajtott, de hangtalanul. Aztán mégis csak megszólalt:
- Nem jó a tűzzel játszani, Frigyes. A leányunk belebolondúlhat s akkor mi lesz?
- Mi lesz, mi lesz; hát egy-pár lehetnek ketten, gyönyörű pár.
- Lehetnek... De vajjon lesznek-e?
- Iszen azt akarjuk; azon dolgozunk Mariskával.
Megnyomta azt, hogy "dolgozunk", az öreg asszony föl sem pillantott a kötéséről, úgy dünnyögte:
- Nono!
- Jaj, te Judit, de hitetlen vagy te, - kedvetlenkedett a postamester. - Lásd, én bizonyos vagyok benne, hogy ez a fiatalember máris fülig van a leányunkba. Akarod hallani, miből tudom?
A szűkszavú nő gépiesen bólintott. Az ura odahajolt hozzá és elkezdte a fülébe súgni a tapasztalatait.
Azalatt pedig a "parádés" már régóta bent volt a hivatalban, ahova a rendes módon került. A vásártéren átrobogott s megállt a postahivatal külső ablaka előtt. Ott elfogta a világosságot a lovával és befuvolázott: szabad háborgatnom?
Már tudta, hogy nem a kopasz postamester ül az asztal előtt, hanem a kisasszonyka.
Miközben lehajolt a lováról, hogy belásson, hasonlított az arca a héjjáéhoz, amely a galambdúcba is benyúl a zsákmányáért. Csinos fiú volt különben és igen jó modorú; ezt már hazulról hozta; a születésével kapta.
A leány kissé zavartan szólt ki:
- Ön az, Gábor úr? Jöjjön be, ha úgy tetszik; van ám levele, több is.
A fiatalember befordúlt az udvarba s egy nagy akácfához kötötte a lovát. Azután ment, - a leveleiért.
Mindennap volt egy pár. Az egyik Libucfalváról jött és látszott a kissé girbe-görbe címíráson, hogy öreg kéz írhatta. Ez az édesmama levele volt. A postáskisasszony, - vagy igaz érzésből, vagy valami ösztönszerű női furfangból, - az ajkához érintette, mielőtt odaadta.
A másik hosszúkás, hegyes, szinte szúrós írás volt és Budapestről jött. Azt is nyilvánvalóan nő írta. Azt Mariska csak úgy odatolta maga elé az asztalra: tessék!
A fiatalember elmosolyodott. Mind a két levelet a zsebébe csúsztatta, azután leült a kis bőrdívánra, amelynek a karja éppen a hivatalos asztalhoz támaszkodott. Amellett Mariska foglalatoskodott; hol expediált, hol rovancsolt, ahogy lassankint az apjától ragadt rá. Most egyiket sem cselekedte, hanem ránézett a fiatalemberre s azt kérdezte:
- Még sem mondja meg, hogy kitől jön az a budapesti levél?
Gábor úr, (ez a keresztneve volt), nem felelt, hanem kinyúlt a Mariska keze után, odahúzta magához és megcsókolta. Addig csókolta, amíg a leány nagyon piros nem lett és kérlelni nem kezdte: eresszen el; ha most bejönne apa, mindent kitalálna.
A kis udvari szobában a postamester úr elkészült a tapasztalatai bizalmas közlésével; s az öreg asszony rászólt:
- Hallod-e, Frigyes, mégis jó lesz, ha egy kicsit visszamégy a hivatalodba; nem illik, hogy olyan sokáig legyenek magokban.
A postamester ugyan nem sietett volna túlságosan, de őszintén szólva, kíváncsi volt. Hisz' éppen ebből származtak a "tapasztalatok" is.
Odasompolygott az ajtóhoz és hallgatózott.
Nem sokat hallhatott, mert odabent suttogtak. A fiatalember magyarázgatott valamit nagy hévvel, elfojtott hangon. A leány csak ritkán szólt; az is olyan volt, mintha egy madár pittyent volna; vagy mint mikor az üvegmedencében az aranyhal fölveti magát és buggyanva esik vissza a vízbe.
Az öreg embernek nem volt szíve, hogy megzavarja őket. Visszalábujjhegyelt a kis szobába, ott ujságolta örvendezve:
- Hallod-e, Judit; fenegyerek ám ez; üti ám ez a vasat erősen.
Utoljára is az öreg asszony kelt föl és tapintatos kahicsolással közeledett a "hivatal" felé. Mire benyitott, illedelmes távolságban ült a két fiatal, és Gábor úr, a "parádés", közönyös hangon "folytatta" (!) a magyarázgatást, amit épp' elkezdett volt. Arról, hogy hány kilométert ügetett már egy végben Mandarinnal, a hátilovával; s hogy nyerte meg vele az egyik gátversenyt Alagon, az úrlovas-versenyben.
- De szeretnék én olyat látni, - sóhajtott a leány, a nagy vágyakozástól, vagy mitől, kipirult arccal.
- Minden csak magától függ; minden úgy lehet, ahogy maga akarja, - bíztatta a legény rejtelmesen, amire a leány lesütötte a szemét, az öreg nő pedig megakadt a kötésében és nagyon is fölnézett a fiúra.
- Utoljára még csakugyan van valami abban, amit Frigyes csacsog, - gondolta; de mondani még az urának sem merte. Hanem azért végigfutott rajta valami furcsa hidegmeleg, ami örömnek is olyan volt, hogy majdnem megijedt tőle.
És aznap este különös gondossággal fésülte ki a leánya hosszú, fényes, arany-szőke haját, ahogy rendesen szokta, mert arra sokat tartott. Magamagáról tudta, hogyan bolondultak valaha ő utána is a sarkáig érő selyemhaja miatt. Ha csakugyan úgy találna lenni valahogyan, akkor legalább ilyen asszonyi díszt hadd vigyen a leánya anyai örökségképen, amilyet a városi dámák fején hiába keresnek.
Nem állhatta, hogy el ne szólja magát a gondolatai irányában:
- De szép menyasszony leszel te, Mariska!
El nem bírta képzelni, miért fakadt egyszerre olyan heves sírásra a leánykája; még föl is ugrott a székről és hagyta, hadd hulljon szerteszéjjel fölbontott selyemhaja; ölelte az anyját és csókolta; majd hogy agyon nem szorította. Alig lehetett lecsöndesíteni.
Napokig búsongott azután is, és csak akkor pirult ki valamelyest, ha a parádés megint eljött.
Már úgy nézték az öregek, hogy olyan az, mint az orvosság. Magok is várták, lesték. S a parádés jött; úgy, mint rendesen: lóháton. Beszólott az ablakon; azután beljebb került; s a két öreg, aki ezután már együtt hallgatózott volna az ajtó mögött, együtt állapíthatta meg, hogy bizony semmit sem hall, mert az első egypár közönyös szó után mindjárt suttogni kezdtek azok ketten s úgy is folytatták, végig.
- No, ha holnap sem nyilatkozik, akkor én megkérdem, - mondta egyszer az öreg asszony. - Én mégis féltem a leányomat, hogy elemészti ez a sok súgás-búgás.
Az öreg ember ellene volt, hogy még nem olyan sürgős tán. Hátha várnának még. Ha siettetik a dolgot, könnyen elronthatják; - de az asszony sehogysem engedett. Ő biz' nem vár tovább. Látja ő, amit lát. A leány hervadni kezd s ha más is észreveszi, az csak rosszabb lehet.
Megegyeztek tehát, hogy holnap az utólsó nap. Hadd dőljön el, hova fordul a kocka.
Egész éjjel olyan nyugtalanok voltak ezzel a gondolattal, hogy csak hajnaltájban tudtak elaludni. Hanem akkor annál mélyebben, hogy úgy keltette fel őket a postásfiú, aki a vasútra járt, a zsákkal.
- Levél van itt, - mondta. - A kisasszony adta, amikor a hajnali vonathoz ment a parádéssal.
A két öreg rémülten tekintett egymásra. Egyikök sem merte a levelet fölbontani. Reszketve keresték a pápaszemöket. Végre az ember megtalálta.
Fölszakította a borítékot és rohant az ablakhoz, a világosra. Egyszer csak elkezdett jajgatni:
- Ó édes istenem, nem így gondoltam! Nem így!... És tördelte a kezét, gyűrte benne a gonosz levelet.
A szegény öreg asszony fel sem bírt kelni az ágyból, csak hányta magára a keresztet s versenyt jajgatott az urával.
A nagy hegyek kékbe vesző ormára süt a nap; de azért a szakadékok közt mégis árnyék van, aminő az alkonyati ég felől szokott lassankint szétterűlni.
Süt a nap és a havasok kristályos koronáján millió gyémántmorzsa sziporkázik. Ott senki sem járhat más, mint a fehérszárnyú felhők.
Ott nincsen más élet, mint a szél élete. A szél folyvást jön-megy; hol surranva repül, hol sikoltozva száguld; felfut a hegyfalak szűk kürtőin és amikor kiér a tetőre, orvul csápol végig a szűz havon, amit se madár, se bogár nem érintett.
Az igazi élet lejebb kezdődik. Lejebb még, mint ahol a sziklafalak már csupaszok, mert leolvad rólok a hó, vagy lefujja a vihar. A sziklafal első életjelensége egy pár havasi virág, ami a repedések réseibe kapaszkodik; meg a hajnal-madár, amely csak akkora, mint egy nagy pillangó és úgy is száll-száll rezgő szárnyverdeséssel a szirt oldala körűl; keresi ott a parányi rések zuzmós világának apró rovarjait. A hajnalmadár szürke, mint a leszálló szürkület; de a szárnya piroslik, mint a kelő hajnal. S amikor az ember messziről mereng el a millió esztendőt látott bérc falán: ott a szürkeségek összefolynak előtte és csak az ide-oda villanó, hol emelkedő, hol ereszkedő kis pirosság mondja meg, hogy a hegyek lidérkéje, a hajnalmadár, mulat odafent, fáradhatatlanul.
A nagy hegyek közt fölfelé igyekszik valaki, akinek a libbenő járása úgy emlékeztet a hajnalmadár libbenő pillemozgására. Egy asszony halad fel a keskeny ösvényen, amely néhol alig látszik a nyomot nem tartó kőlapokon. Arra vezet a havasi pásztorok bizonytalan útja, amelyen a bérci legelőkre jutnak.
Az asszony mégis tétovázás nélkül halad előre, mint aki tudja itt a járást. Fiatal és könnyű, mint a zergegida; s minthogy meleg van, még csak egy kendő se takarja a vállát. Durva ingéből könyökén felülig kint a karja; a nyaka is szabadon barnállik, ameddig elől-hátul égethette a nap, megfújhatta a szél.
A kövek közt sok helyt úgy kell átlépnie egyik szirtről a másikra, szinte ugorva; fél kezével tehát folyvást tartja-fogja a fején levő kosarat, míg a másik kezét a csípőjén nyugtatja; úgy lép feljebb-feljebb.
Egyszer csak kanyarodik előtte az ösvény és a hegy oldalán levisz a sűrű erdőségbe. Ott egy percre megáll az asszony és visszanéz; le, a völgyben elszórtan látszó községre, amelynek szalmazsuppal födött viskói közül keskenyen, vékonyan nyúlik fel a templom fatornya.
Onnan élesen csendűl idáig a déliharangszó. Mintha csak itt kongatnák a közelségben. Pedig egy órával ezelőtt indult el az asszony s azóta egyre jött; mindig feljebb.
A harang utólsót csendűl. Az asszony keresztet vet. Azután eltűnik a fölébe hajló lombok alatt.
E közben a hegytető egy kiálló sziklapárkányáról is elindul valaki, - lefelé. Eddig úgy állott ott, mereven, mintha kőoszlop lett volna, aminő mindenütt akad a hegyek között. Ahogy rohanvást lép öleseket: mintha elkapta volna a röperő és most akarva sem bírna megállani. Ha elhibázna egy lépést, egy ugrást: bele kellene buknia az oldalvást tátongó mélységbe.
De a zergék utait mégis zergebátorsággal járja.
Lelkendezve siet és halkan, sóhajtva, a szíve remegésével mormolja: - Florica, lelkem! Lelkem, Florica! S csak annál jobban siet.
Az erdő árnyékában szemközt jöttek egymással és az asszony még olyan napsütötte barnán is világított ahhoz képest, ahogy a legény sötétlett.
- Florica! itt vagy! - lelkendezett a legény és lihegve, elfúladva falta tekintetével az asszonyt, mintha nem hinne a szemének, hogy igaz. Pedig milyen régóta látta már a hegytetőről, hogy jön.
- Itt vagyok, Gligor, és elhoztam neked a málélisztet, meg a sót, meg a dohányt, meg a...
- Bánok is én egyebet, - mormolta a legény, - csakhogy te magad itt vagy. - És egy lépéssel közelebb igyekezett jutni az asszonyhoz, de az kitért előle.
- Üljünk le, Gligor; lásd, a faluból jövök, messziről és bizony elfáradtam. Az uram olyan volt, mint a bolond; eresztett volna is, nem is; küldött volna is, nem is; utóljára mégis csak káromkodott egyet és azt mondta: "erigy!" Hanem az ajtót úgy becsapta, hogy tán azóta sem bírta még kinyitni.
- Az urad becsületes ember, Florica, és neki igaza volt; de csakhogy itt vagy valahára! Kell is nekem só, meg dohány, meg egyéb; én csak terád éhezem, szomjazom, Florica!
- Várj csak, Gligor, mondtam, üljünk le egy kicsit, azután beszélgessünk; mindenre ráérünk. Nézd, itt van egy hétre minden. A kosárban. Itthagyom neked, úgy, ahogy van. Jobban eltarthatod így.
- Florica, ne kínozz, hallgass ide; már tegnap óta leslek: hisz most leslek először; hiába tudtam, hogy még nem jöhetsz, azért fölmentem az oromra s onnan néztem az ösvényt; a kecskéimmel sem bírtam már törődni; azokra csak a kutyám vigyázott tegnap óta. Tudod, Margyul van itt velem, az én farkasölő kutyám. Az én jobb kezem. Az én katonám! Azt mondtam neki: Margyul, fülelj ide; értsd meg: Florica jön! és én nem látlak akkor téged, sem a nyájat, sem az eget, sem a virágos földet, csak Floricát; addig te vigyázz mindenre, Margyul, jó kutyám, te! Látod, Florica, látod, tegnap óta leslek; éjjelre lejöttem, hajnalra felmentem; ott vártalak, - kinéztem a szemem világát. Amikor megpillantottalak, futottam, futottam, mint a megriadt zerge. Most itt vagyok és te is itt vagy. Az urad becsületes ember; állja a szerződést; de én is állom ám; az életem pusztuljon, de egyetlenegy kecskegidátoknak sem görbűl itt meg még egy szál szőre sem. Éjjel-nappal vigyázok; csak azért az egyért, hogy te jössz; te hozod az egy hétre valót; magadat, Florica.
Kitárta a két karját és meg akarta ölelni az asszonyt, aki már egy nagy tuskón ült és nyugodtan hallgatta; aközben a haját igazgatta.
- Várj, Gligor, várj, - mondta szeliden, de azért mégis határozottan. - Mondtam, hogy beszélgessünk. Talán okosodunk belőle. S okosnak lenni sohasem árt.
Mély csend volt; a legény elképedve hallgatott és szinte kővé dermedten bámult az asszonyra, aki ilyformán békességben lévén, elnézett a "valea capre" napos mezejére és szívta magába a havasi virágokról szálldosó illatot.
- Gligor, - kezdte végre, - mondtam neked, hogy az uram küldött. Nem szívesen, de küldött, mert az egyezség úgy szól, hogy tartozik vele, neked, ő hát megtette a magáét; hanem én úgy gondoltam, hogy ez mégsem tiszta igazság; mert ti rám alkudtatok, aki nem vagyok se kecske, se más jószág. Én tudtam azt, hogy így szokás itt; a pásztorhoz felmegy a gazda felesége, vagy a leánya; aztán rendben van minden és akinek így jól van, annak eszébe sem juthat panaszkodni. De lásd, én már voltam a városban és láttam-hallottam egyet-mást; tudok annyit, hogy akit nem vesznek meg, azt el sem lehet adni; és bizony furcsa volna, úgy-e, hogy engem senki se kérdezzen...
Hosszasan, mélyen néztek egymás szemébe; a legény sápadt volt és komor lehangoltsággal, összeszorított szájjal hallgatott; az asszony se mosolygott, de azért barátságos igyekezett lenni; sima szóval, ingerkedés és hevülés nélkül beszélt volt az imént.
- Hát te nem akarod, Florica? - kérdezte nagysokára a legény és úgy kongott a hangja, mintha valahonnan a föld alól jönne.
- Ha még csak én nem akarnám, - sóhajtott az asszony; de nyomban elhallgatott és megint csak elnézett a "valea capre" viránya felé.
- Nem tudom, Florica, mit beszélsz, - szólt a pásztor; - magad mondtad, hogy az urad küldött, hát akkor mit akarsz még? Ne kutyálkodjál velem, mert ha elveszítem a fejemet, biz' isten, teszek valamit; azt én!
Az asszony kissé neheztelve biggyesztette az ajkát.
- Úgy látszik, Gligor, fenyegetsz. Akkor csak értsd meg, hogy nem félek. Ha félnék, eljöttem volna-e? Hisz tudtam, mit akarok, mit mondok neked és hogy csak mink ketten leszünk itt. Nem, Gligor, nem félek. Nagyon erős vagyok és egy zsák málét csak úgy elviszek a vállamon, mint akármelyik férfi. Ha úgy nyúlnál hozzám, ahogy én nem akarnám: megfojtanálak. Kinyomnám a szemedet. Átharapnám a torkodat. Én velem nem szabad így tréfálni, mert én az ilyesmiben nem értem a tréfát.
- Jó, jó, Florica, - dünnyögte a legény; - nem gondolok én rosszra, de most elhagy az eszem s megfagy a szívem vére; mondd meg, mit csináljak? mondd meg: miért nem akarod?
Úgy kiáltotta, hogy még Margyul is előkerült a szokatlan zajra és csudálkozva nézett a gazdájára. De hízelkedni nem mert most neki.
- Miért!... Miért!... - ismételte az asszony és lesütötte a szemét. Aztán hirtelen bátorságra kapott és felugrott a fatönkről. Ahogyan felpattant, az is mutatta, milyen acélrugós az egész teste. - Hát éppen ez az, Gligor. Azért jöttem, hogy megmondjam neked. De mikor olyan nehéz...
Elpirult, elfordult. Minden menekülése megint csak a "valea capre" volt, a "kecskék völgye", ahol a napragyogás jó ürügy lehetett, hogy abban gyönyörködjék.
- Ej, Gligor, - förmedt föl hirtelen, duzzogva. - Hát tudod, úgy van az, hogyha te lejönnél fuvarozni, Kaszap Juon neked adná a te tíz kecskédért, ami a nyájban van, az ő két jó lovát, ő meg eljönne ide, pakulárnak és akkor én is gond nélkül, szívesen hozhatnám a heti porciót.
Olyan ordítás zúgott végig az erdőn, mintha medve támadt volna a nyájra. A kecskék riadtan ugrottak el a közelségből, Margyul pedig elkezdett ugatni és fölborzolt szőrrel rohant előre; azt kereste, hogy kit egyen meg.
Nem volt ott más, csak a gazdája, meg az az asszony. Minthogy újra csend lett, a nagy kutya elkezdte a farkát csóválgatni.
Az asszony szólalt meg előbb. Úgy csendült a hangja, lágyan, fuvolásan, mint a sárga rigóé, - vihar elmúltával.
- Gondold meg, Gligor; ha felbontod a szerződést és megcsinálod a cserét, kapsz a te rongyos kecskéidért két jó lovat. A magad ura lehetsz.
A pakulár várt egy darabig, hallgatott; de felemelte a két kezét az égre, azután a tenyerét összecsapta a feje fölött. Csak ekkor kezdett beszélni.
- Te boszorkány! te ördög! te kígyó! Aki megvertél a szemeddel! Aki a hétfejű sárkány leánya vagy! Hát nem égsz el a gyehennán, de rögtön? Hát nem tudtad titokban azt csinálni odalent, amit akartál, hogy engem itt meg ne öltél volna? Hát nem lehettünk volna békében mindnyájan?!
- Nem, Gligor, azt a világért sem, - vitatkozott az asszony, harag nélkül. - Az uram száz szemmel les mindenkit s csak a szerződést tűri. És aztán: én sem vagyok olyan. Hanem ha becsülettel lehet; tudod, ha cserélsz Juonnal, akkor lesz lovad, hallod-e; gondold meg ember; így legalább ez biztos, értsd meg, Gligor.
A pakulár tátott szájjal bámúlt maga elé. Nem tudta, mit gondoljon; nem tudta, mit mondjon; képzeletében látott két szép lovat; de azt is látta, hogy ha majd ő nem lesz itt, akkor más valaki lesz az ő helyén és ez az asszony majd jókedvvel hozza a heti porciót.
- Jaj, hogy légy megátkozva a születésed napján; - dörmögte reszkető, tehetetlen dühvel; - te boszorkány, te kígyó, te förtelmes!...
A "förtelmes" pedig csak állott előtte és mintha nagy tehertől könnyebbűlt volna meg, már mosolygott is. A nap becsúszott a fák fölött arra a pontra, ahol állott; és most úgy fénylett az egész alakja, mintha kigyulladni készülne, mintha belűlről már égne.
Gligor keresztet vetett és elfordúlt.
- No? - sürgette az asszony, - mit mondjak Juonnak?
A pásztoron volt a sor, hogy a "valea capre" virágos mezejét bámulja. Sokáig nem felelt. De egyszer mégis csak felelt. Fogcsikorgatva kérdezte:
- Mikor kapom meg azt a két lovat?...
Amikor Boncz Jóska, az iszalagosi vadőr, a Munczi Máris lakodalma után, hajnalban, nagy búsan bolyongott a járása körletén: a tarjáni gát felől lövést hallott.
Hirtelenében elfelejtette búját-bánatát, - mert mitagadás, ez az áldatlan érzés volt benne egész éjjel, úgyannyira, hogy a szemét sem húnyta be - és arra sietett, amerre a kötelessége szólította. Meg kellett tudnia, miféle lövés volt az, minthogy itt, nagy területen, sok ezer holdon, tilos volt a vadászat minden idegennek. Már pedig, hogy csakis idegen lőtt, azt Boncz Jóska bizonyosra vette.
Elindúlt a dörrenés hangja felé, toronyiránt; ő itt el nem tévedhetett a legnagyobb sűrűségekben sem, különben is a gát nem volt messze és a vadőr esküdni mert volna rá, hogy a töltés oldalát benőtt gazosból lőtt ki valaki vagy egy nyulat, vagy talán éppen egy fácánt, minthogy a kis vad szívesen bújt meg ott.
Eleinte csörtetve igyekezett, mint a fiatal szarvas, amikor türelmetlenül vágyik a legelőre. Ő maga is fiatal volt, nem sokkal túl a húsz esztendőn; csak annyira, hogy már visszakerülhetett a katonaságtól, ahonnan, mint családeltartót, alig egy esztendei szolgálat után hazaeresztették. A "család" mindössze is öreg édesanyjából állott, aki váltig biztatta szegény, hogy azt mondja: "házasodjál meg, édes Jóska fiam; ki tudja, meddig élek, oszt' ha már én sem leszek, igen árván maradsz ám!" Szót is fogadott volna a legény, ha Munczi Márist megkaphatta volna; de hogy annak jómódu gazdaember kérője akadt, a nagyraláti szülék hallani sem akartak a máscselédje-vadőrről. Vitték a síró menyasszonyt; Boncz Jóska pedig ott őgyelgett tegnap egész nap a lakodalmas ház körül; akik látták sötét arcát, mind megijedtek tőle. Ki tudja, mi nem történt volna, ha az édesanyja el nem cipeli nagynehezen haza; de mihelyt a jó öregasszony lefeküdt, - persze a tyúkokkal, - Jóska megint talpon volt; a kertek alatt sompolygott a vigalmas tanyáig; egész éjszaka ott hallgatta a nótázást, a cigány hegedűjét, klarinétját; szorongatta a közben a puskáját; hússzor is azon volt, hogy odatoppan és akkor jaj a vőlegénynek, jaj a menyasszonynak; de leginkább jaj neki magának: százszor, ezerszer jaj! Mert azután már csak a börtön lehetne hátra. De abba meg beleszakadna az édesanyja szíve.
Így vívódott a bosszúvágy és a fiúi szeretet küzdelme közt, amíg egyszer csak elmúlt az éjszaka és kezdődött a hajnal, amelynek a piros világossága, hűvössége kijózanította annyira-amennyire. Megszökött az ő boldogságának a temetőjétől és nekivágott az erdőnek, a hallgató csöndnek, ahol legfeljebb ha egy-egy rigó kiabált utána valamit, amint a vadállatok ösvényeit bújta.
E közben történt az a lövés; és Jóska szinte lihegve futott oda, ahol történt.
Amikor a vágás bokrai közül a tisztásra toppant a gát mellett, bámulva állott meg egy pár pillanatra és megdörzsölte a szemét, hogy vajjon nem álmodik-e. Az "orvvadász" tudniillik ott volt előtte, alig harminc lépésnyire tőle; csakhogy nem olyan vala, mint a többi, aki a tilosban szokott lövöldözni. Ennek szoknyája volt; kurta kék szoknyája, és a szoknya fölött pirospettyes pruszlik fogta össze a keblét; de különben mezítelen volt a karja és a lába; sőt a lábaszárából is legalább a fele. Borzas, sötét haját tarka pántlika fogta össze, de a szellő minduntalan belemarkolt a hullámos női sörénybe és játszott vele; hol előre fujta, hol megint hátra, ahogy a leányzó éppen mozdúlt a fejével.
Ott álltak szemközt egymással és mind a ketten kővé meredtek kis időre. De amint a leány, akinél puska volt, tovább akart menni, Jóska is észhez kapott.
- Kicsoda maga, lelkem, és mit csinál itt? - kérdezte egyelőre szigorú kötelességérzetéhez képest is szelíden.
A leány megállott.
- Mi köze hozzá, akárki vagyok is; látja, hogy vadászom; ölyvekre vadászom, - volt a kissé hepciás felelet.
Jóska elképedt.
- Maga vadászik; oszt' ugyan kinek a területén, ha szabad kérdenem?
- No, akkor valamelyikünk most megtévedt, - mondta a vadőr, folyvást szelíden, minthogy sehogy sem bírt erre az "orvvadászra" igazán haragudni. - Magam volnék a vadőr, én hát most bekisérem magát, lelkecském a községbe s ott a bíró előtt tisztázzuk a dolgot.
A szoknyás vadorzó fölpattant.
- Mit beszél maga? Bolond maga, vagy engem néz annak?! Haha! Csak nem képzeli, hogy majd bekisérhet engem, mint valami tőrköző pásztorgyereket?! Nézze meg az ember!
Jóska annál jókedvűbb lett, minél jobban kezdett tüsszögni az ő tettenért vadmacskája. Annyi szent, hogy feneszép volt ez a kékbe-pirosba tarkálló pillangó; mert hogy már azt sem tudta a vadőr, hogy tisztelje igazán; minő csinos állathoz hasonlítsa; hisz' asszonyt, így, puskásan, hepciásan, sehogy sem mutatott. Tréfán járt az esze, de komoly maradt mellette.
- Már pedig ebből én nem engedhetek, szívem; nekem a kötelességem parancsol és ha nem azt teszem, amit muszáj, akkor elcsap a gazdám; úgy-e bizony, ilyet nem kívánhat? Nézze csak, ott jön az öreg Kádas, a másik vadőr, akivel én határos vagyok; ha őt ideintem, akkor mink ketten magát megkötözzük s rádobjuk egy rúdra, úgy visszük be szépen a községházára, la, mint valami eladó báránykát.
A leány arca erre a fenyegetésre hirtelen elváltozott.
Amilyen makacs, dacos, kötekedőforma volt az imént, olyan hihetetlenül megszelidűlt. Elhalványodva, majdnem pityeregve mondta:
- Az Istenért, csak nem tesznek így csúffá?!
Most meg már éppenséggel olyan bolondúl szép volt, hogy a fiatal vadőrt fülig elöntötte - nyilván a nagy csudálkozástól - a pirosság.
- Jöjjön innen, hamar! - szólt rá a leányra, aki megértette, hogy ezt már nem az ellensége mondja, és attól egyszerre megszállotta a szófogadhatnám. - Jöjjön! - sürgette a vadőr, - mert ha Kádas észrevesz bennünket, akkor nincs mentség. Ha csak engem lát meg, vagy ha meg sem is lát, én majd magamra vállalom a lövést...
Amily ijedt volt a leány két másodperccel előbb, olyan nyugodt lett erre a szóra. Most már nemcsak azt tudta, hogy nem kell félnie, hanem azt is megérezte, hogy szövetséges bűntársa válik a vadőrből. Bizalmasan suttogta, miközben ragyogó szemével csiklandozta a legényt:
- Hát a fácán?
- Ott van, abban a bokorban, - felelt a leány s oldalt mutatott visszájára fordított hüvelykével.
- Erigy be hamar az erdőbe, - sürgette a vadőr, és mialatt az orvvadász őz-szökelléssel engedelmeskedett, sunyítva vizsgálta át azt a bizonyos bokrot; megtalálta a fácántyúkot s mintha leejtett volna valamit, ráhajolt, egy-kettőre begyömöszölte a táskájába és követte a "kisértőt", aki épp oly otthonosan mozgott a zeg-zúgos keskeny ösvényeken, akárcsak ő maga.
Az öreg Kádas tétovázva állott meg azon a ponton, ahol azok ketten az imént eltűntek.
- Itt voltak, - mormolta a rozogacsontú, de azért még folyvást lelkiösmeretes vén vadőr, - fusson ki a szemem, ha nem jól láttam. A legény keresgélt valamit, amit el is dugott. Hopp, ni! fácántollak!... még pedig tyúk volt az istenadta!
Kádas megcsóválta a fejét és most már próba-szerencsére befurakodott ő is a sűrűbe, azon az ösvényen.
Csörtetett, mint a vadkan, mert biz' nem volt már elég ügyes arra, hogy nyest módjára bírjon bujkálni. Addig-addig, hogy elúnta és elkezdett hoppozni, jelezni:
- Hopp! Hopp! Jóska, hej! Merre vagy?!
Gondolta, hogy ha így elárulja, hogy 'iszen úgyis tudja, ki járt itt előtte, akkor majd nem bujkál a legény; különben is miért bujkálna? Talán eszeágában sincs. Jó fiú, jó vadőr; hátha nem vette észre őt; de most a kiabálásra mindjárt válaszol.
Hanem bizony senki sem válaszolt. Még a visszhang sem, minthogy ebben a lapos területen levő bozótosban nem volt a hangnak honnan visszaverődnie.
A szajkók utána károgtak s szidták; ennyi volt az egész. De bizony az egymást keresztező ösvényeken sehol egy lélek se jelentkezett. A vén vadőr utóljára is belenyugodott, hogy: nincs másképen, eltévesztették egymást. Jóska a bokrok zörgésétől nem hallhatta az ő hívását, s most ki tudja, merre jár a leánynyal, a puskás leánynyal, akit máskor is látott már etájt az öreg, de mire a nyomába ért volna, eltűnt, mint a kámfor. Csak úgy sejti, gyanítja inkább, semmint tudja, hogy a tarjáni gátőr leánya az, akiről beszélik, hogy úgy lovagol, szőrén, mint a csikósok; s már szarvast is lőtt titokban. Eddig hiába lesett rá; no de most Jóska elcsípte valahára.
Még egy óra múlva is ezen tünődött az öreg, amikor a nagy erdő sarkán, ahol a vágás végződik, majd hogy össze nem ütődött valakivel, aki meg amarról jött s éppen erre fordúlt.
- Hol jártál, te Jóska? Nem hallád-e, hogy ordítoztam utánad? Te süket!
- Te, te! vakapád! Tán még most sem esmérsz? Hova tetted a leányt?
- Én?... a leányt?...
- Azt, no. Mit kérded, mikor felelned kellene. Aztán a fácántyúkot se látom.
- Az ám! a fácántyúk!... Azt megette a róka, - motyogta a legény, lassan teregetvén magához zavarából.
- De 'iszen fölvetted?
- Vette a mennydörgős mennykő, aki hogy megüsse. Tollát találtam. Azt nézegettem.
- Vagy úgy!
- Úgy ám!
- De a leány! A puskás leány...
- Akkor hát ki lőtt? Mert lőttek. Azt se hallád?
- Ki lőtt! Én lőttem egy ölyvre. Van itt elég.
- Az igaz. De hát a puskás leány?
- Micsoda puskás leány?
- Persze, te nem tudod. Nem igen szóltam róla, minthogy lesek rá, már régen.
- No csak lesse kend, Kádas bátya.
- Úgy-úgy!... Akkor szerbusz! Menjünk az utunkra.
Széjjel mentek.
A legény még megállott egy percre.
- Hallja kend, Kádas bátya, a nyárfás felől jövök; ottan most semmi baj sincs.
S amikor az öreg intett neki, hogy: jó-jó! és csakugyan eltért másfelé, halkan utána mormolta: még utólérhetné ott!
- A lelkétől kiválva nagy szamár kend, Pityókos. Becsületes ember, de nagy szamár. Ezt már a víz se mossa le kendről. Hányszor mondtam, hogy lesse ki előbb a róka járását, aztán rakja ki neki a tőrt. Maga csak úgy találomra ügyetlenkedik s persze, hogy rókát sohasem fog. Pedig van itt elég és pusztítja-dézsmálja a fácánt. Nap-nap után találunk tollat, marékszámra, ahol a róka garázdálkodott. A tőr is berozsdásodik, mint a maga esze. Ha ki nem irtja innen a rókákat, elcsapom, érti?
Hanem a feddés még nem ért véget. A "segédúr", - aki kemény ember volt, - folytatta:
- Szopránt se hozta ki, pedig magához kellene szoktatnia. Az ilyen véreb amúgy is bizalmatlan s akivel meg nem barátkozik, annak nem is engedelmeskedik igazán. Ha a gróf úr cserkészni jön, maga húzza majd ki a lutrit, csak hiba legyen a kréta körül. Maga lesz a vezető, jól tudja.
- Igenis, tudom! - morgott az iménti hang oly határozottsággal, ami a legnagyobb fegyelmezettséget árúlta el.
Pityókos ott állott haptákban a segédúr előtt, aki harminc év körül levő legényember volt; látszott rajta, hogy gyerekkora óta az erdő a hazája; magas, vállas s amellett karcsú; a szarvas ereje, könnyűsége, rugalmassága érzett ki minden mozdúlatából. Búcsúzóra is rivallt még egyet:
- No, én most elmegyek. Átnézek a hársastetőre, csak estére fordulok hazafelé. Ha a rőzseszedők jönnek, meg kell nekik mondani, hogy aki cserkészőutat nem tisztít, annak föl is út, le is út. Értette?
- Igenis, értettem!...
A kerülő úgy maradt mereven, levett kalapjával a kezében, amíg a segédúr be nem fordúlt az erdei út hajlatánál. Addig még folyvást megeshetett volna, hogy szólítja; újra meginti valamiért, rendelkezik vele. De végre elment. Csakugyan eltűnt. Pityókos föllélekzett és megkönnyebbült. Ilyesmit érezhet a háti ló, amelyről erős lovas szállott le.
Most végre megfordúlt és indúlt hazafelé. Szopránért is, meg még valami egyéb miatt is, amire ma reggel óta még többet gondolt, mint azelőtt; mert hát nemcsak ma gondolt rá.
A bocskor-nyomok jutottak eszébe, amiket egy darab idő óta olyankor is látott a viskója körül, amikor arra, az ő tudtával, senkinek sem volt járása-kelése. Bocskort itt nem viseltek mások, csak az oláh fuvarosok, akik az ölfát szállították a hegyoldalokról. Az erdőkerülők csizmában jártak; sőt nyáron mezítláb is. És ő a viskója táján, az erdő szélén, mégis gyakran talált bocskornyomot, amikor hajnaltájban hazatért; pedig előttevaló alkonyatkor, ha elment a körletébe, jól szétnézett otthon és nem akadt efélére.
Egyszer mondta is a feleségének, aki csöndes természetű, jóindulatú menyecske volt s kibírta ezt a magányos életet, itt a félreeső vad világ szögletében, ahol mindössze a tyúkjaival mulathatott, - ha még az ura is elment hazulról, amit gyakran volt kénytelen cselekedni. Az asszony előbb nagyot nézett, aztán maga is lehajolt, hogy a nyomokat vizsgálgassa. Sokáig vizsgálta s azalatt nyilván a fejébe ment a vér, mert amikor megint fölnézett, még sokkal pirosabb volt, mint rendesen.
- Tudom is én! - mondta, szinte durcásan, mintha védekezni akart volna; vagy mintha visszautasított volna valamit, amit pedig senki sem mondott.
S amikor Pityókos megint hajnalban jött haza: el volt gereblyélve a háztáján minden nyom; még az ő saját nyoma is, amit az este kellett hagynia a porban, mialatt hazulról elindult.
- Hm, hm!
Ezt csak úgy magában dünnyögte Pityókos, de szólani már nem szólt. A kerek világért sem szólott volna. Leste a bocskornyomokat némán és minthogy mindig csak szépen fölgereblyélt háztájat talált, egyre többet hümmögött s mind szórakozottabbá vált.
Igy volt most is és amint a viskója közelségébe jutott, megint elkezdte a szemfüles titkos nyomozást, keresgélést, hogy mit vehetne észre, amitől a nappali sötétségek megvilágosodnának. A gondos gereblyélés rovátkái most is szemébe ötlöttek; ugyanarra vonult a gereblyélt csík, mint rendesen. Az erdőből egy gyalogösvény vezetett ide, éppen a legsűrűbb bokros közűl, ahol csak olyankor furakodott át a kerülő is, ha világossággal tehette. Mint máskor, úgy most is odáig haladt a gyepes részen végkép elvesző nyomon. Néhány lépésnyire még a bokrok közé is befurakodott, de csakhamar kedvetlenül fordúlt vissza. Hisz' ott épenséggel nem igazodhatott el; ott már a gereblyélésre sem volt szükség, hogy nyoma vesszen embernek, vadállatnak.
Már-már azzal végezte, amivel máskor is, hogy dühösen vonjon vállat; de ezúttal mégis máskép történt.
Megállott, elmosolyodott s a homlokára ütött. Ha az a róka, amely itt annyi kárt tett, így látta volna, alkalmasint riadtan gondolta volna: "ohó, baj van!" És sietve iszkolt volna el más tájékra.
Pityókos ellenben csakhamar visszaesett előbbi rendes hangulatába és most már egyenest hazament. Berúgta az ajtót.
- Jó reggelt, asszony!
Az "asszony" éppen a tükör előtt állt és fésülködött. Lebontotta volt derékon alól érő haját s a fésűvel bele-belesuhintott. Riadtan fordult meg.
Pityókos vállat vont.
Csettintett, kacsintott; megölelgette a menyecskét, hogy csak úgy ropogott annak a dereka.
- Jaj, az ördög vigye el kendet; de gorombán szeret!
- Csakhogy szerethetlek! No, - sebaj, sebaj no!
- Mit motyorász? Mi nem baj? Hova dünnyög mindig? De furcsa bolond kedvében van.
- Vagyok bizony! De ez még semmise. Majd meglátod a végén!
- Olyan kend, mint a találós mese. A vége mikor lesz?
Pityókos sodrított egyet a bajuszán:
Az asszony úgy nézett rá, hitetlenül, csudálkozva; aztán megkérdezte:
- Ki mondta kendnek?
- Ki! Ki! Hát aki itt parancsol. A segédúr, la!
A menyecske fölkacagott s megint folytatta a fésülködést. Két karját emelgette, hajlítgatta, - hol föl, hol le, - mintha nem lelné, akit ölelni szeretne.
- Ne bomoljon kend. Nem csapja az el kendet.
- Nem, hogyha megfogom a rókát. De meg is fogom, ha addig élek is.
- A bőrét nekem adja?
- Mihelyt lenyúztam; neked, lelkem.
- No, akkor sok szerencsét kívánok hozzá kendnek.
- Ej, minek kívántál? Vadásznak nem jó az. Vond vissza hamar, ha rókabőr kell.
- Bánja a szösz; visszavonhatom, ha jobb lesz úgy. De meglegyen ám a róka. A szalonna ott van a fiókban. A pálinka is ott lesz, hogyha még van.
Pityókos nem szólt többet; evett-ivott s azt is aközben cselekedte, hogy a láncáról leoldta Szopránt, a vérebet.
Amikor nem vitte magával, láncon tartotta otthon, nehogy elkódorogjon. Most megsimogatta és egy-egy falatot dobott neki is. A mogorva állat úgy kapkodta azt el, mintha neheztelné, hogy muszáj. Minden falat után végignyalta kormos szájaszélét.
Reggeli után Pityókos lefeküdt s aludt egyvégben délig. Akkor felköltötte az asszony, hogy készen a bableves. Együtt kanalazták azt s az asszony kétszer is rászólt az urára:
- Mondjon már kend valamit; megeszi itt az embert az unalom.
- Inkább te mondd meg, ki járt erre, amióta én az erdőt bujtam.
- Jó, jó; csak hadd röpködjenek még egy kevéskét; majd levedlik a szárnyok.
- Tán a pap prédikálta? Lássa-e kend, hogy megokosodott tegnap óta.
- Én biz' okosodtam; de attól majd a más feje dagad meg.
Ezt már úgy dörmögte, hogy fölkelt aközben; nagyot ivott a kancsóból s kiment a kamarába. Ott előkereste az új rókatőrt és betette a nagy tarisznyájába. Pompás, erős, négyszögletes csapótőr volt az. Erős ember lett légyen, aki a rugóját le tudta nyomni segítség nélkül, hogy aztán a szöges ércállkapcsokat fölpeckelje.
Az asszony mindezt közönyösen nézte és amikor az ura elindult hazulról, jó mulatságot kívánt neki.
- Ezt talán csak szabad? - kérdezte kötekedve.
- Neked minden szabad, a tündér Ilonádat!
Ment a sűrű erdőbe vezető gyalogúton és ott csakhamar eltűnt szem elől.
Az asszony magára maradt a mókusokkal, meg a pintyőkékkel, amelyek a ház körül moszatoltak, elevenkedtek. A tyúkocskák a csirkéikkel bajlódtak, azokat hivogatták össze s ha a házi cica odavetődött, volt tollborzolás, kurrogás, harcias szárnyverdesés. Aki nem unta volna, elnézhette volna akár estig. Pedig addig sok minden egyéb is történt az erdőben, ami érdekes lehetett.
Alkonyattájban előjöttek a sűrűből a féltett fácánok s az úton szaladgáltak, csigabigát kerestek; egymással játszadoztak. A magas erdő fölött egy kánya úszott el vijjogva s annak a hangjára a sok fácán mind ész nélkül lapult meg, vagy bokrok közé osont. Valahol messzire, bakőz böffentett riadtan; olyan volt az, mint az erős, rekedt kutyavakkantás. A kerülő-ház fölött vadgalambok húztak ki a mezei ér felé, ahol rendes itatójok volt a fűzfák alatt csörgedező patakban. Az ember ide is figyelhetett, oda is, és észre se vette, hogy itt az este; megjön lassankint a szürkület is, kigyúlnak odafönt a csillagok s egyszer csak halkan lopódzva ráterül a földre az éjszaka.
Az pedig az erdőben titkos mozgással elevenedik meg néha-néha. A fák közt egyszer-máskor csörtető sietés hallatszik, ami csakhamar elmúlik s utána csönd, csönd, csönd - háromszor. A hallgatásba végre halk moszatolás vegyül; a megriadt egér mer újra moccanni, amikor a szarvasbika zajos vonulása teljesen elhangzott. A vágás üde legelőjére őzek gyülekeznek; ott keresi a vadlóhere zsenge leveleit a folyvást aggodalmas tapsifüles is, amelynek a nyomán róka kullog gyanús lapulással, szimatolva.
Bent a nagy erdőben bagoly huhog és egyik völgyből a másikba hallatszik az "álmos-madár" perregése, ami az egész éjszakán át tart, amíg csak kora hajnalban újra nem kezdődik.
A kora hajnali időben pedig még javában vadászik a róka!...
Pityókos a nagy fák alatt feküdt volt s bámulta az ég csillagait: hogy kezdenek szökdösni, eltünni. Erre a hangra fölugrott s nyitott szájjal, szívdobogva figyelt.
Szinte reszketett a gyönyörtől; kacagott magában, halkan, elfojtott hangon.
- Megvagy! - morogta izgatottan, - megfogtalak!
És megindúlt arrafelé, ahol a vad medvebőgés fölharsant. Indult, de nem sietett.
- Csak mulass egy kicsit, - mondotta magában. - Én ráérek; igazán ráérek! Énnekem nem sürgős, egy csöppet sem az.
Megállott, fülelt; megint tett egy pár lépést. Megint mosolygott, vigyorgott. Önönmagától kérdezte:
- Vajjon mit gondol az asszony, ha hallotta?
A hajnal rohanvást közeledett. Már itt is volt. Az első derengés nyomán a rózsásarcú pírkadás kezdett jelentkezni. Pityókos fölhajtotta, ami a kis pálinkás üvegében még volt s nekieredt a rendes útjának, - haza.
Ilyen korán még sohasem érkezett meg s az asszony mégis fönt volt. Didergett, reszketett, vacogott.
- Talán beteg vagy? - kérdezte az ura.
- Olyan rosszat álmodtam, - dadogta az asszony és bebújt az ágyba, magára húzta a paplant egészen.
- Adjak paprikás szeszt? - faggatta gyöngéden az ura.
- Semmisem kell. Hagyjon kend békében.
Hagyta. Hanem ő maga nem feküdt le, mint máskor. Kiment és csettintett Szopránnak.
- Most már tudni szeretném, mi történt, - mondta s elindúlt a sűrűségbe vezető gyalogösvényen, ahova az állandó gereblyélés vonala húzódott s ahol az este a rókatőrt kegyetlen ravaszsággal az út közepére helyezte volt.
Nemsokára elérte azt a bizonyos pontot. S akkor fölkiáltott. A tőr ott volt, de fölcsapódva és üresen. Azaz, hogy - nem egészen. Egy darab bocskorbőr szorúlt az erős ércfogak közé s a fű a vas körül piros volt, véres volt.
Pityókos egy darabig bámult, tanakodott. Megvizsgálta a rókavasat és megállapította, hogy abba biz' beleléptek; de aztán megint kinyitották. Akit a vas megfogott, azóta messze járhat.
- Hm, hm! Messze járhat?!
Annyira mégsem járhat, hogy útól ne lehetne érni, még pedig könnyű szerrel. Füttyentett a kutyának és hívta:
- Szoprán!
A véreb odasimúlt hozzá. Pityókos lemutatott a véres fűre. Azt megszaglászta a kutya.
- Keresd! - biztatta a kerülő kárörömmel.
Ha még ezen a biztos nyomon is tétovázott volna a híres véreb: megérdemelte volna, hogy agyonlőjjék, mint hitvány dögöt.
Szoprán úgy sietett az ösvényen, hogy Pityókos alig bírt vele haladni, pedig pórázon tartotta. A sűrűből már rég kiértek s aztán a nagy erdőn vágtak keresztűl, amíg csak el nem jutottak a faiskolához, amely mögött egy puskalövésnyire volt a főerdész lakása, az egész erdei telepítéssel együtt.
Még akkor is korán volt, amikor odaérkeztek.
- Bizonyosan valamelyik vadőr járogatott az asszonyhoz, - dünnyögte Pityókos. - No, majd leszámolok vele.
És ment Szoprán után, amely meg sem állott, amíg a segédúr lakásához nem vezette a bosszúra szomjas embert.
A segéd lakása külön volt a főépülettől; az ajtaja előtt egy szurtos gyerek egy pár bocskort forgatott, nézegetett. Az egyik bocskor csupa vér volt.
- Kié az a bocskor? - kérdezte a fiút a kerülő, tágranyitott szemmel.
- A segéd úré. Szögbe lépett az éjjel s most odabent mosogatja a lábát.
Pityókos hirtelen összezsugorodott; szinte meglapult.
Már nem beszélt, csak integetett a fiúnak, hogy hallgasson, ne kiabáljon úgy. Azután megfordúlt és sietve sompolygott el, - vissza, hazafelé. Szopránt erősen rángatta eközben maga után.
Amíg megint az erdőben nem volt, szinte futott.
A fák közt megállott. Visszanézett. Senki se jött utána. A szigorú segéd úrnak most kisebb gondja is nagyobb lehetett annál.
- Hm, hm! - mormolta Pityókos - hm, hm!
De egyebet nem mondott. Nem is gondolt.
Haza ballagott, mogorván, haragosan, megszégyenülve, emberevő kedvvel.
S minthogy az asszony még akkor is feküdt és nyögött, hogy ő beteg: tehát - jól elverte.
Aközben a fogát csikorgatva rikácsolta:
- Rókabőr kell neked?! Téged nyúzlak meg, nem a rókát!
S az asszony, - tudja az Isten miért, - alighogy jajgatni mert. Azt is csak halkan cselekedte.
Özvegy Subásné nagy dirrel-dúrral ront be zsellérháza egyetlen szobácskájába, ami a füstös konyhából nyílik.
Nekimegy a szurtos gyereknek, aki a búbos mögött moszatol valamivel, s jót kollint a koponyájára. Középkorú, markos nőszemély ez a Subásné, látszik rajta, hogy edzett, minthogy folytonos munkában él; az arcán elszántság és közöny; minél kevesebb nyoma rajta annak, hogy érzelgős női lelkűlet lakoznék benne.
Most is a vásott kölykét "egrecéroztatja", akit mindig úgy kell beverni az iskolába, mint az ólat kerülő malacot a maga vackába. Mindennap ugyanaz a komédia járja a gyerekkel, aki ámbár csak tizedik évében van: máris kitanúlt bicskás, és mindenekfölött megátalkodott iskola-kerülő.
A kölyök az utolsó fenyegetést már csak az utcán hallja. Behúzza a nyakát a válla közé s mérges és sunyi ábrázattal kullog a sövény mellett. Előre álló, sörteszerű hajával olyan, mint a búvójába igyekvő sűndisznó. Az arca istentelenűl szeplős, a szeme kicsiny és élénk, nyugtalan tekintetü. Kopott, foltos ködmönkéjének az eredeti színét bajos volna kitalálni. Ámbár hűs őszi idő van: meztéláb lépeget s oda se néz neki, ha pocsétára akad útjában; ki nem kerüli, a legrövidebb úton megy át rajta.
De nem sokáig.
Az utcasarkon megáll s a sövény nyílásai közt visszakukucskál a belsőségbe. Özvegy Subásné akkor már bent foglalatoskodik valahol a házban, ahol apró gyermek is van; olyan harmadfél esztendőske, aki már sokat izeg-mozog s így folytonos szemmeltartást kíván, pedig leány az istenadta. Pöszke kis leány, akit épp annyira dédelget az anyja, ahogy ezt a "kötélrevalót" nyakgatja, dögönyözi. Igaz, hogy nem is érdemel sokkal jobbat; de hogy ily formán csak még nagyobb huncutnak nevelődik, arról se a pap tehet; de még a kántor se.
Megáll a gyerek a sövény eresze alatt, - mert igazi eresze van annak szalmából, amit a tüskére dobáltak volt, - ott tanakodik magában, akár a kölyökróka, amikor először indúl gaz kalandra. Ennek ugyan nem ez az első; hanem azért a nagy vigyázat, amivel körülnéz s leskelődik, elárulja, hogy van egy kis félsze, ha nem is annyi, hogy a "mersz"-et el bírná benne nyomni.
A szegényes zsellérház utolsó a faluban; utána már a temető következik, és azon is túl a mező. A temető tele van fával, bokorral, s az árokparton gizgaz nőtt egész nyáron; ott most érett bogáncs hivogatja a "stigliceket", meg a cinkéket, amikért bolondul a gyerek. Ihol is átvált a feje fölött egy raj tengelice és amint lendülős repüléssel hintázza magát a levegőtenger hullámain, mind azt cipogja-cippantja: "nini... ez Gyuri!... Gyurica... A Subásné Gyuricája!... Most kergetik az iskolába!... nini!..."
Gyuricát bizony ismerhetik, minthogy napestig is csak egy szenvedélye van: a madárfogás, aminek született művésze, lángelméje. Reszket a kölyök, amint csak meg is pillantja a verebeket, amelyeknek egy tucatféle tőrt tud állítani, saját találmánya szerint; hát még a csíz, a "stiglic", a kenderike, meg a sokfajta cinke, amikért majd megvesz!...
Nagyot csavar a gyűrött, piszkos, táblátlan könyvön (amit tüntetve ragadott föl, amikor kiverték hazulról), s a ködmöne zsebébe gyömöszöli; azután szinte hasmánt csúszva surran a sövénytől a temető árkáig, amelyben egy pillanat alatt eltűnik, mint a gyík.
Szép őszi idő van; az ég ragyogó kék, a fákról folytonosan pereg a levél, s itt is, ott is hallani: "cin-cin-cin!" - ahogy a cinkék szólongatják egymást. Máskülönben minden olyan csendes, kivált itt, a temető környékén, ahol senkinek semmi dolga.
A kölyök végigcsúszik az árkon, amelynek a bokrai eltakarják, s amint egy alkalmas ponton kiugrik a mezőre, nagyot riog boldog örömében. Jókora sárgatökön akadt meg a szeme, s ő tudja legjobban, hogy abból lesz a legjobb cinkefogó, amit senkise tud úgy kifaragni, fölállítani, mint ő, özvegy Subásné Gyuricája.
Fogja is hamar a "bicsokját" (két krajcárért vette volt neki a keresztapja a nyári vásáron), s lohol a ragyogó sárgaságért, ami úgy csalogatja a kíváncsi cinkenépet. Meglapul vele az árokparton s ügyeskedve vág rajta léket, négyszögletü lapocskát, amit azután szederindával apró lyukakon át köt vissza a helyére, hogy éppen olyan az így, mintha ajtó volna. A tök belsejébe leszúr egy darab vágott ágat, arra támaszkodik a szakértelemmel kifaragott ugró-fácska, s végül e fölibe kerül ügyesen a pöcök, ami a nyitott ajtócskát tartja. Ha a cinke, a világ e legkíváncsibb madara (még a fülemile se ennyire pákosztos), meglátja a nagy sárgaságot valamelyik fa villás ága közt: menten odaröppen s elkezdi vizsgálni, nézegetni. Hol ráugrik, hol leugrik róla, amíg csak föl nem fedezi, hogy 'iszen bévül is lehet kerülni, ott a sok tökmag, a nagyszerű elemózsia, csak érte kell menni bátran. Hanem ez nem történhet máskép, hacsak rá nem száll először a bent terpeszkedő villás ugróra, ami nyomban leesik vele együtt, minthogy éppen csak a pöcök tartja valahogy, nagyon gyöngén. A pöcök pedig elejti ekkor az ajtócskát, amely nyomban lecsappan s - hipp-hopp! - cinke úrfi abban a percben rab.
Ehhez ért Subás Gyurica, isten igazában. Most is ebben mesterkedik a kópé. Egy-kettőre kész a cinkefogó s helye is rögtön akad. Amint a kiabáló sárgaság fönt virít a fán, meglapul a kölyök az árok bogáncsa közt s lesi: mi lesz.
Nem szükséges, hogy szemmel tartsuk a tőrt; elég, ha a Gyurica ábrázatát nézzük, elmond az mindent, ami a cinkefogó tájékán történik. Egy darabig úgy jár a szeme, mint a menyété, ide-oda kapkodja-forgatja a fejét, keres, kutat: - ez a kezdet. Most rándul egyet a homloka, apróka szeme fölvillan, tágra nyílik, egy pontra mered; s az egész fiú egy csöppet még jobban meglapul: - a fogó közelébe tudniillik cinke röppent. - "Cin-cin-cin!" mondogatja a kíváncsi madár és ötször-hatszor egymásután megismétli ezt a hívó s egyszersmind kérdezősködő szólamot. Majd végkép elhallgat. Ugyanakkor a Gyurica szeme pislantás nélkül mered oda. Homlokát fölhúzza a gyerek, száját kitátja, egész alakján feszült várakozás ömlik végig. "A-a-á!" - nyögi csalódott sóhajtással, amint a cinke elugrik a tökről, amely körül most már némán sürög-forog. Előlről kezdődik a komédia; a feszült figyelés, a reménykedés, a nagy várakozás, amibe szinte beleizzad a kölyök, hiába fúj a késő őszi szél. A cinke rosszat sejt s nem mer beugrani a tökbe. Talán már ösmeri; ki tudja, nem került-e bele valamikor eféle kalodába. A gyereknek fogytán a türelme; arrább oson, hogy majd idehajtja a kóborló apró szárnyasokat. Ámbár ebbe a tőrbe éppen csak a cinke meg a "csuk" szokott belemenni. A bolondos "csuk", amely mindig lefelé botorkál a fa kérgén s úgy szedi ki közüle a mindenféle rovart.
Caflat a kölyök a hantok között, mint a följáró lélek, s rögöt meg hullott ágat dobál a fákra. Sziszeg-pisszeg aközben, néha tapsol is; mindezt óvatosan és titkolódzva, nehogy véletlenül magára hívja a figyelmét valakinek, aki talán ott lent ballag az árkon túl, az úton.
Így telik óra-óra után, s az özvegyasszony fia egymaga kóborol-kószál az őszi tájékon, mint egy kis vadember, aki mindentől megrezzen s akinek minden mozgás gyanús.
A mezőn egy nagy kuvasz bolyong, s egyszer csak fölugraszt a vetésből egy nyulat; az, az istenadta, a nagy síkságon sehol sem talál jobb búvót, mint a gizgazos, sarjú-akáccal benőtt temetőt; arra inal hát. Mindjárt ki is sül, hogy főképpen miért; hisz' attól a nehézkes kuvasztól könnyen eliramodhatnék máskülönben; még nyomába se érhetne a csahos. De mikor sánta a szegény nyúl; megsrétezte volt valami orvvadász, s ámbár begyógyult már a seb: (máskép nem is feküdt volna ki a beteg nyúl a veszedelmesen nyilt területre), valamicske bénaság, merevség maradt utána, ami miatt kelletlenül iramlik, inkább megbújni vágyik.
Úgy jön a temető árkának, mintha zsinóron húznák!... Subás Gyurica nem is fiú már, hanem meglapult farkaskölyök; levágódik az árok fenekére s előre fut benne, négykézláb, addig, ahol a nyúlnak át kell itt ugrani, ha ugyan el nem térül.
Furcsának is furcsa, hogy még egy hüvelyknyit sem tévedett a gyerek. Amint a buta füles az árok bogáncsa közt melléje tottyan: nem röst, nekikap, s isten csudájára, bolondul lefüleli.
De már erre vége a világnak. Bizonyos, hogy ilyen eset még nem történt emberrel! Inkább agyonveretné magát, semhogy az esetével rögtön el ne dicsekednék. Nyakoncsípi a rugdalódzó, makogó nyulat s ordítva vágtat vele haza. "Ides anyám, jaj-jaj! Ides... ides anyám!" - üvölti folyvást, amíg csak be nem bukik az ajtón. Ott liheg, lelkendezik, mutogatja a nyulát s nyujtogatja ámuló anyja felé, aki nem tudja a dolgot mire vélni. Csak annyit ért meg rögtön, hogy ez a bicskás már megint nem az iskolatáján járhatott, mert ott bizony nem osztogatnak nyulat.
Neki is megy, de nem úgy, mint máskor. Haragos hevét igen mérsékli a ritka zsákmány. Egyik kezével a nyulat markolja meg, a másikkal a fiút, s minthogy a szegény pára, - már mint a nyúl, - a sok szorongatástól utolsókat rugdos: nem sokat tanakodik, hanem jól hozzá csapja a kölyökhöz a haldokló pecsenyét.
Mégis csak újra kitör belőle az indulat, hogy lám, sehogysem bír ezzel a csavargóval, s kergeti-kurgatja befelé: takarodsz a kicsihez! mihaszna kopója, te! Ringatod mindjárt? te naplopó!
A kölyök murcogva csoszog be s amikor nem látja az anyja, jól földhöz vágja az amúgy is rongyos könyvét, amit ok nélkül cipelt volt magával. De azért neki áll a bölcsőnek s a piros kis buba láttára földerül sunyi arca. Ringatja a bölcsőt s halkan csicsijgat hozzá, amikor a csöppség nyugtalankodni kezd.
Odakint özvegy Subásné már nyúzza a váratlan pecsenyét, s hol a fejét csóválja, (olyankor gézengúz iskolakerülő fiára gondol), hol megismétli: "szép nyúl, nagyon szép nyúl"; - s ilyenkor elégedettnek látszik kemény, közönyös ábrázata.
A nagy rónaságon két tanya gubbaszkodik, se messze, se közel egymáshoz, mint a párban vándorló madár, amelyik összetart ugyan, de külön-külön száll le.
Van ott több tanya is, elszórtan nagyobb távolságokra; - de ez a kettő még arra is alkalmas, hogy átszólogasson az ember innen oda, vagy onnan ide.
Az egyikben Rimóczi "szomszéd" lakik, a másikban meg Sarkadi "szomszéd". Minthogy a község messze esik, arra a vasut felé: a két bús magyar itt telepedett meg állandóan a maga fél-féltelkén. Gazdaságnak ez bizony édes-kevés; de csak annál terhesebb lett volna ide kijárogatni messziről; kivált rossz időben, esőben-sárban, amikor a girhes lovacskák néhol félszárig dagasztanak a marasztaló alföldi szurokban. Az ide-oda mászkálással, ki a földekre, meg haza a földekről, - eltelik az idő még nyáron is, amikor pedig hosszu a nap. Hát még ha kurta. Legjobb idekint igy tanyát verni; fészket rakni, mint a földönköltő madár. Embernek-állatnak jóval több így a nyugta, pihenése.
Ezt értette meg a két szomszéd is; és annál könnyebb volt ily módon a sorsuk, mert mind a ketten érezték, tapasztalták, hogy nincsenek magokban a háznépen kívül sem. - Ha csak a pitvarajtóba kiállottak is, láthatták egymást és elbeszélgethettek. Már ahogy a magyar paraszt szokott a nagy pusztákon, ahol kevés szó terem; de ami hang támad, azt a tiszta levegő csudálatos könnyűséggel szállítja-röpíti, elannyira, hogy nem is igen kell túlságosan emelni a beszédet, mégis igen messzire hallik. Mindössze, hogy egy kicsit vontatva kell szűrődnie a szónak; mert így bizonyosabb, hogy jól megértik s nem kell ujra megkérdezni: "Mit is mondott kend, szomszéd?"
Elég cudar téli idő volt; zimankós, ólmos esős; a pusztát köd borította, s bizony nem sok öröm telhetett most abban, hogy a síkos-sáros földet, tarlót, ösvényt járja az ember. Rimóczi szomszéd mégis a nyakába kanyarította a subáját s kiindula az ő tanyai viskójából. Minthogy szenvedélyesen pipás ember vala, most is rágta a csutoráját. A kurtaszáru cseréppipa ott füstölt, sercegett és bűzlött közvetetlenűl az orra alatt; úgy haladt a Sarkadi-tanya felé, amelynek az udvarán ebben a disznó időben is fát hasogatott a gazda.
Udvart mondtam, minthogy a Sarkadi-tanya belsősége be volt kerítve; ellentétben a Rimóczi-tanyával. Igaz, hogy csak napraforgó-kóró volt a kerítés és aközt is könnyen kibújhatott a majorság, ami volt, - de azért kerítésnek festett mindenképen.
- Adj' isten, szomszéd, - kezdte a szót a vendég.
- Fogadj isten, - felelt a gazda. És miután beleköpött a bal markába és nyakonfogta ugyanazzal a tenyerével a fejsze nyelét s rábillentette a szerszámot a vállára: jobbjával kezet nyujtott. - Mi jót hoz kend? - kérdezte szokásból, a jónak különösebb reménye nélkül.
- Jövök valamivel. Csinálhatnánk tán ketten valamit. Egyebet úgyse csinálhatunk.
Sarkadi szomszéd vállat vont.
- Csak nem akar kend belátogatni Kecskemétre? Igaz, hogy fene olcsó az idén az újbor. És nem is rossz.
- Dehogy! Eszemben sincs!... Beragadnánk a sárba. Előbb eláznánk kint, mint odabent. Máson jár az eszem.
- Hátha megmondaná?
- Azért jöttem. Láttam ma reggel a zsidó repcéjén egy nagy falka túzokot. Azokra most ólmos eső esik.
Sarkadi bólintott.
- Muszáj, hogy essék rájok.
- Hát oszt' szereti-e kend a túzokpecsenyét? Evett-e már?
- Nem igen kínálgattak vele eddigelé. Lehet, hogy szeretem, ámbár még nem kóstoltam.
- No, ha úgy akarja...
Itt sejtelmesen elhallgatott, ami Sarkadit nyugtalanította.
- Van kendnek? - kérdezte.
- Lehet kettőnknek is, - volt a rejtett értelmű válasz.
- Akkor hát csak legyen, - biztatta a "szomszéd".
- Vegye föl kend a subáját és menjünk.
- Hová a csudába? Nem mondaná meg előbb?
- Mér' ne? Túzok-fogni.
- Megkergűlt kend? Iszen az elröpül!
- El ám, ha repülni tud. De a miénk most nem tud.
- A "miénk", mondja kend?
- Az hát, ha akarjuk.
- Én, biz' isten akarnám.
- Akkor csak fogadjon szót. Siessen.
- No, de mégis...
Sarkadi lelkesen toppantott.
- No, ezt megpróbáljuk! Derék ember kend, hogy nekem is szólt.
- Iszen egy magam mire mennék? Két oldalt kell azt keríteni.
- Igaz.
- Oszt' mondom, hogy itt a kerített hely is jobb...
- Az is igaz... Menjünk!...
A két szomszéd elindul. Neki a pusztának. Ámbár köd van, mégis látni annyit, hogy tájékozódni tudnak... A zsidó repcéje nincs valami messze. A kanyargó ér segít nekik, hogy annak a medrében haladván, kevesebb lássék belőlök.
Rimóczi most megáll.
- Látja-e már, szomszéd? Ahun vannak a', vagy egy tucatan. A vezérjök nyaka: mint a cövek.
- Úgy gondoltam, hogy én megyek balra, kend megy jobbra; jó nagyot kerülünk; s amikor a repcetábla túlsó oldalán leszünk, befelé fordulunk, neki a túzokoknak.
- Azok majd elindúlnak, ha föl nem röpülhetnek.
- Éppen úgy lesz. Aztán mink tereljük.
- Ahová nekünk tetszik.
- Ejnye, de fene fürge esze van kendnek.
Elválnak s kiki halad a maga útján. Sokáig csetlenek-botlanak a nehéz járású szántás rögein s végre nagy kanyarodóval nekifordúlnak a repce sarkának. Akkor is csak a régi rendes csetléssel-botlással közelednek.
A túzok-vezér nézi, figyeli őket egy darabig, de nem nagyon bizalmatlanul. Ilyen subás parasztot eleget lát. Nincs attól mit tartani. De hogy mindegyre errébb húzódnak, - s mi több, - ketten is vannak, mégsem nagyon szereti a túlságos barátkozást. Előre lép egypárt, azután két-három lendülettel nekiiramodik és szárnyra akar kelni.
Hanem hát - nem lehet! Igaza volt a tanyásparasztnak. Az ólmos eső rárakodott az erős, széles evezőtollakra s egymáshoz tapasztotta valamennyit, még mozdítani se bírja a szárnya könyökét a hatalmas nagy madár. A többi ugyanily soron van. Amikor a vezér elindul és gyalogolni kezd, ők is lemondanak a szárnyalásról s infanteristákká züllenek: gyalogolnak.
Eleinte csak lassan, méltósággal; de amint a két ember jobbról is, balról is egyre közeledik és szorongatja őket, rajtok is jelentkezik valami izgatottság. Megpróbálkoznak még egypárszor a röpüléssel, hátha nem hiába; de aztán hamarosan megadják magokat, nem erőlködnek a lehetetlennel, hanem lábalnak, inalnak, döcögősen futnak.
De hogyan futnak! A vezérkakas elől, a többi utána. A két tanyás szomszéd pedig valamennyi után. Most tűnik csak ki, hogy kinek mit ér az ina. A túzokok bírják, azok nem csúsznak, nem siklanak. Loholnak, mint a struccok. A két ember, usgyé, a nyomukban. Lihegnek. A subájok ugyancsak alkalmatlan nekik. Melegszenek alatta. Hisz tulajdonképpen nincs hideg. Amikor hideg van, nem esik ólmos eső. Éppen csakhogy nem olvad, hanem ha fagy; az eső is mindjárt megfagy, amint lehull.
Biztatják egymást: - Hej, Sarkadi szomszéd, ne hagyja kend! - Egy kicsit előre, még előrébb, nehogy visszaforduljanak! A tanyának tartson kend! Vigyázzon, vigyázzon! Rimóczi szomszéd! az áldóját!
Tart a különös versenyfutás s a túzokok ezt igen könnyen bírják. Sokkal könnyebben, mint a két ember a nagy csizmával. - Csak legalább a suba ne volna!... Azt le kell dobni! Hej, Sarkadi szomszéd, vesse le; hányja le, kend is, majd utána jövünk!
És fut a két tanyás, most már suba nélkül. Fújnak, izzadnak; szidják a túzokokat, káromkodnak: - Hej, az apátok lelkét!...
De valósággal a tanyának tartanak. - No, szomszéd, szorítsa kend! Csak egyszer bent legyünk! - Túl ne eressze kend, mert akkor kezdhetjük előlről. Jobban inaljon kend!
Alig kétszáz lépésnyire vannak a tanyától; a túzokoknak persze eszükben sincs, hogy oda betérjenek; erre jöttek, mert hisz nem félnek a pusztai viskóktól, - megszokták már, hogy azok ott gubbaszkodnak télen-nyáron.
- Hajrá, Sarkadi szomszéd!
- Ne eressze kend, Rimóczi!
- Tyűh! már túlfutnak, nem bírunk velük! Lóra kellett vón ülni!
- Elibe most! Előzze kend, azt a ványadt lábikráját kendnek!
Fújnak, mint a gőzgép és észre se veszik, hogy mialatt így kergetőznek, fogócskáznak: a köd oszlani kezd és kibujik a homályos párázat közül a fényesarcú nap.
Attól, hiába, csak télies a mosolya, mégis melegebb lesz valamicskét; a napsugár végigsímogat mindent, az ólomszárnyú túzokokat is... Azok, mintha csak tudnák, hogy mire jó nekik a verőfény, újra emelgetik a szárnyokat és lám, most már lehet. A jégpáncél letöredezik, leszakadozik róluk. Egyszerre csak nagyokat csapkod a szárnyával valamennyi és elkezd emelkedni fölfelé, mintha megelégelték volna a futást és most másféle versenyt kinálnának a velök kergetőző tanyásoknak.
Azok megállanak, összenéznek; egy darabig hallgatnak. Szólni úgyse igen tudnának, úgy lihegnek...
Sarkadi szájtátva bámul és neheztelő hangon kérdezi:
- Látja-e kend?
Rimóczi röstelkedve felel:
- Az ám, a nyila csapjon beléjök; ott mennek...
Egyszerre fordúlnak meg azután, minthogy egy gondolatuk van:
- Menjünk a subáért.
Szívem Jancsi, terítsd le a subádat!"...
